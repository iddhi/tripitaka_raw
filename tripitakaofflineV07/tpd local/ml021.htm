<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 21</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 21 : เมณฑกปัญหาวรรคที่ ๒ ปัญหาที่ ๔ ถามเรื่องพ้นจากบ่วงมรณะ, ปัญหาที่ ๕ ถามเรื่องอันตรายแห่งลาภของพระพุทธเจ้า </div>
<br />
<h3 align="CENTER">
ตอนที่  ๒๑</h3>
<h3 align="CENTER">
ปัญหาที่  ๔ ถามเรื่องพ้นจากบ่วงมรณะ </h3>
<br />
พระเจ้ามิลินทร์ตรัสถามปัญหาสืบไปว่า  ข้าแต่พระนาคเสน  สมเด็จพระผู้มีพระภาคเจ้าได้ตรัสไว้ว่า สัตว์ทั้งหลายจะเร้นซ่อนตนอยู่ในที่ใดๆ   ก็ตาม  ที่พ้นความตายไม่มี ที่ความตายจะครอบงำไม่ได้ไม่มีดังนี้   แต่ได้ทรงแสดงพระปริตร คือพระพุทธมนต์อันเป็นเครื่องป้องกันไว้ พระปริตรนั้นได้แก่อะไรบ้างคือ  ขันธปริตร  ๑   สุวัตถิปริตร ๑  โมรปริตร  ๑  ธชัคคปริตร  ๑  อาฏานาฏิยปริตร  ๑ ถ้าผู้อยู่ในอากาศ  หรือในท่ามกลางมหาสมุทร  หรืออยู่ในท่ามกลางภูเขา ไม่พ้นจากอำนาจความตายแล้ว  พระปริตรนั้นก็ผิดไป ถ้าพ้นจากความตายด้วยพระปริตร คำว่า  ที่ความตายไม่ครอบงำไม่มีนั้น<br />
ก็ผิดไป  ปัญหานี้เป็นอุภโตโกฏิ  ยุ่งยากมาก ขอพระผู้เป็นเจ้าจงแก้ไขให้ง่ายเถิด<br />
<br />
พระนาคเสนจึงตอบว่า  ขอถวายพระพร  สมเด็จพระบรมศาสดาได้ตรัสไว้อย่างนั้นจริง และได้ทรงแสดงพระปริตรไว้เป็นอันมากจริง พระปริตรนั้นย่อมป้องกันได้เฉพาะผู้ที่ยังไม่หมดอายุขัย  ทั้งไม่มีบุพพกรรมมาตัดรอนเท่านั้น  ส่วนผู้ที่หมดอายุขัยแล้ว ไม่สามารถที่กระทำอย่างใดที่จะให้มีอายุสืบต่อไปได้ ขอถวายพระพร  ต้นไม้ที่ตายแล้ว แห้งผุแล้ว  ไม่มียางแล้ว มีเปลือกกระพี้ร่วงไปหมดแล้ว  ถึงจะตักน้ำมารดวันละพันโอ่งก็ตาม ต้นไม้แห้งนั้นก็ไม่กลับสดเขียวขึ้นได้อีกฉันใด  ผู้ที่หมดอายุขัยแล้ว จะทำให้มีอายุด้วยยาหรือด้วยพระปริตรก็ไม่ได้ฉันนั้น ยาทั้งสิ้นในแผ่นดินนี้  ไม่มีประโยชน์แก่ผู้ที่หมดอายุขัยแล้ว มีประโยชน์แก่ผู้มีอายุขัยยังเหลืออยู่เท่านั้น   พระปริตรทั้งหลายก็รักษาคุ้มครองอยู่แต่ผู้ยังไม่ถึงที่ตาย ผู้ไม่มีบุพพกรรมตามทันเท่านั้น  สมเด็จพระทรงธรรม์ได้ทรงแสดงพระปริตรไว้เพื่อผู้มีอายุขัยยังเหลืออยู่  ทั้งไม่มีบุพพกรรมเท่านั้น ชาวนาเมื่อข้าวแก่แล้วก็กั้นน้ำไม่ให้ไหลเข้าไปในนา ส่วนข้าวกล้าที่ยังไม่แก่  ก็งอกงามขึ้นด้วยน้ำที่มีอยู่ฉันใด ยากับพระปริตรก็มีไว้สำหรับผู้ยังมีอายุขัยเหลืออยู่ฉันนั้น<br />
<br />
 ข้าแต่พระนาคเสน   ถ้าผู้หมดอายุขัยแล้วย่อมตายไป ผู้ยังไม่หมดอายุขัยก็ยังมีชีวิตอยู่เป็นธรรมดา  พระปริตรกับยาก็ไม่มีประโยชน์อันใด ? <br />
 ขอถวายพระพร  ผู้ที่หายจากโรคด้วยยา  มหาบพิตรเคยเห็นหรือไม่? <br />
 เคยเห็นหลายร้อยราย  พระผู้เป็นเจ้า <br />
 ถ้าอย่างนั้น  คำที่มหาบพิตรว่า  ยากับพระปริตรไม่มีประโยชน์ก็ผิดไป<br />
 ข้าแต่พระนาคเสน  โรคย่อมหายไปด้วยการกระทำของหมอทั้งหลายมีปรากฏอยู่<br />
 ขอถวายพระพร  มหาบพิตรได้เคยทรงสดับเสียงของผู้สวดพระปริตรจนลิ้นแห้งอ่อนใจ คอแหบ  แล้วหายจากความเจ็บไข้ทั้งปวง  หายจัญไรทั้งปวง และเคยเห็นหรือไม่ว่า  ผู้ถูกงูกัดแล้วหายด้วยอำนาจมนต์? <br />
 เคยได้สดับ  ผู้เป็นเจ้า  เพราะในโลกได้เคยมีอย่างนี้ จนกระทั่งทุกวันนี้ <br />
 ขอถวายพระพร  กุศลที่พระพุทธองค์ได้ทรงบำเพ็ญมานั้น เป็นของที่ให้สำเร็จประโยชน์  แต่กุศลนั้นอันมารผู้ใจบาปปิดไว้เสียด้วยกำลังอกุศลจิตอันแรงกล้าของตน <br />
<br />
 ข้าแต่พระนาคเสน  ถ้าอย่างนั้น  ก็จะมีคำกล่าวเข้ามาได้ ๒  ประการ  คือประการหนึ่งว่า  อกุศลมีกำลังมากกว่ากุศล อีกประการหนึ่งว่า  มารมีกำลังมากกว่าพระพุทธเจ้า ข้างปลายไม้หนักกว่าข้างต้น  ผู้ที่ลามกมีกำลังกว่าผู้สมบูรณ์ด้วยความดี จะมีได้เพราะเหตุใด ? <br />
 ขอถวายพระพร  ไม่ใช่อกุศลมีกำลังมากกว่ากุศลเลย  ไม่ใช่มารมีกำลังมากกว่าพระพุทธเจ้าเลย แต่มีเหตุอยู่อย่างหนึ่งซึ่งเป็นของควรรู้  คือมีบุรุษคนหนึ่ง  นำเอาน้ำผึ้ง  น้ำอ้อย ข้าว น้ำ  อย่างใดอย่างหนึ่งมาถวายพระเจ้าจักรพรรดิ นายประตูบอกว่า  ไม่ใช่เวลาเฝ้าพระราชา  พวกท่านจงขับคนนี้ออกไปเสียโดยเร็ว อย่าให้พระราชาทรงลงโทษ บุรุษนั้นกลัวพระราชอาญา  จึงรีบถือเอาของเหล่านั้นกลับไปโดยเร็ว ขอถามมหาบพิตรว่า  จะว่าพระเจ้าจักรพรรดิมีกำลังน้อยกว่านายประตู ด้วยเหตุเพียงไม่ให้นำของเข้าไปถวาย  ทั้งไม่ให้ผู้อื่นได้รับของนั้นด้วยหรืออย่างไร? <br />
 ข้าแต่พระผู้เป็นเจ้า  ไม่ใช่นายประตูนั้นมีกำลังมากกว่า<br />
 ข้อนี้ก็ฉันนั้นแหละ  มหาบพิตร  ไม่ใช่ว่ามารที่เข้าดลใจพวกพราหมณ์และคฤหบดีที่บ้านปัญจสาลคามด้วยความริษยานั้นจะมีกำลังมากกว่า พวกเทวดาอื่นอีกตั้งหลายแสนกล่าวกันว่าพวกเราจักถือเอาทิพยโอชาอันไม่รู้จักตายเข้าไปโปรยลงในพระกายของพระพุทธเจ้า แล้วก็พากันไปยืนประนมมือเฝ้าอยู่ <br />
<br />
<h3 style="text-align: center;">
ปัญหาที่ ๕ ถามเรื่องอันตรายแห่งลาภของพระพุทธเจ้า</h3>
พระเจ้ามิลินท์ตรัสต่อไปว่า  ข้าแต่พระนาคเสน  ข้อนี้จงยกไว้  อันปัจจัย  ๔   เป็นของพระพุทธเจ้าผู้สูงสุดในโลกนี้ได้โดยง่าย พระพุทธเจ้าย่อมได้เสวยพระกระยาหารตามพระพุทธประสงค์ พระพุทธเจ้าผู้ที่เทวดาทั้งหลายทูลอ้อนวอนแล้วย่อมเสวยปัจจัย ๔ แต่ว่าความประสงค์อันใดของมารมีอยู่  ความประสงค์อันนั้นก็สำเร็จด้วยเหตุที่ไม่ให้พระพุทธเจ้าได้อาหารบิณฑบาต เป็นอันว่ามารได้ทำอันตรายแก่โภชนาหารของพระพุทธเจ้า โยมยังสงสัยในข้อนี้มาก  เพราะสมเด็จพระบรมโลกนาถผู้ล้ำเลิศในโลก ผู้ได้สะสมบุญกุศลไว้เต็มที่แล้ว ผู้ไม่มีผู้เสมอ  ไม่มีผู้เกลียด แต่มารยังทำอันตรายแก่ลาภอันเล็กน้อยได้ <br />
<br />
<h3>
อันตรายแห่งลาภ  ๔  ประการ</h3>
 ขอถวายพระพร  อันตรายแห่งลาภมีอยู่  ๔  ประการ  คือ อทิฏฐันตราย  ๑   อุทิสกตันตราย  ๑  อุปักขตันตราย ๑  ปริโภคันตราย  ๑ อทิฏฐันตราย  นั้นคืออย่างไร ?  คือมีผู้ใดผู้หนึ่งกระทำการขัดขวางซึ่งลาภอันบุคคลตกแต่งไว้โดยเฉพาะเจาะจง  และไม่ทันได้เห็นผู้จะรับ ด้วยการกล่าวว่า  ประโยชน์อะไรในการให้แก่ผู้อื่น ดังนี้  อันนี้ชื่อว่าอทิฏฐันตราย อุทิสกตันตรายนั้นได้แก่อะไร ?  ได้แก่การขัดขวางซึ่งโภชนะ อันบุคคลจัดไว้เฉพาะเจาะจงผู้รับ อุปักขตันตรายนั้นได้แก่สิ่งใด ?  ได้แก่การขัดขวางซึ่งลาภอันผู้ใดผู้หนึ่งตกแต่งไว้แล้วแต่ผู้รับยังไม่ได้รับ ปริโภคันตรายนั้นเป็นประการใด ?  คือการขัดขวางลาภในขณะที่บริโภคอยู่ มหาบพิตร  มารผู้ลามกได้เข้าสิงใจพวกพราหมณ์และคฤหบดีในบ้านปัญจสาลคามไม่ให้ใส่บาตพระพุทธเจ้านั้น เป็นการขัดลาภที่บุคคลยังไม่ได้ตกแต่งไว้  และไม่ได้กระทำไว้เฉพาะว่าจะถวาย หรือให้แก่ผู้นั้นผู้นี้  ทั้งยังไม่ได้เห็นผู้รับด้วย ไม่เข้าในลักษณะ    ๔  นั้นการที่มารขัดขวางลาภคราวนั้น  ไม่ใช่ขัดขวางเฉพาะลาภของพระพุทธเจ้าพระองค์เดียวเท่านั้น แม้พวกนิครนถ์ทั้งหลายก็ไม่ได้โภชนาหารเลย ในวันนั้นอาตมภาพไม่เล็งเห็นผู้จะขัดขวางลาภ  ๓  ประการ  คือลาภที่จะจัดไว้เฉพาะ ๑  จัดตั้งไว้แล้ว  ๑  กำลังเสวยอยู่  ๑  ของพระพุทธเจ้าได้ ถ้าผู้ใดขัดขวางลาภ  ๓  ประการนี้ของพระพุทธเจ้า  ด้วยความริษยาเกลียดชัง ศีรษะของผู้นั้นจะต้องแตกร้อยเสี่ยงพันเสี่ยงเป็นแน่แท้  <br />
<br />
<h3>
อนาวรณิยฐาน  ๔  ประการ</h3>
 ขอถวายพระพร  สมเด็จพระชินวรเจ้ามีของอยู่  ๔  ประการ ที่ไม่มีใครหวงห้ามกั้นกางได้  เรียกว่า  อนาวรณิยฐาน ของ  ๔  ประการนั้นคืออะไรบ้าง คือลาภที่บุคคลตั้งใจจัดไว้เฉพาะพระพุทธองค์  ๑  พระรัศมีด้านละวาที่ประจำพระองค์ ๑  พระสัพพัญญุตญาณ  ๑  พระชนม์ชีพ  ๑  ของ  ๔  ประการนี้ ไม่มีใครๆ  ในโลกจะทำอันตรายได้ ของ  ๔  ประการนี้มีรสเป็นอันเดียวกัน  คือเป็นของที่แน่นอน คงที่  ไม่มีใครทำให้แปรปรวนเป็นอย่างอื่นได้ การที่มารผู้ลามกเข้าสิงใจของพวกพราหมณ์และคฤหบดี  ในปัญจสาลคามคราวนั้น ด้วยการลอบเข้าสิงใจ  เหมือนกับหญิงที่มีสามีลอบคบบุรุษอื่นฉะนั้น ขอถวายพระพร   ถ้าหญิงคบหาบุรุษต่อหน้าสามี  เขาจักได้รับความสวัสดีหรือไม่? <br />
 ไม่ได้รับเลย  พระผู้เป็นเจ้า  ถ้าสามีได้เห็นก็จะต้องฆ่าตี จองจำ  หรือปลดให้เป็นทาสี  อย่างใดอย่างหนึ่งเป็นแน่<br />
 ข้อนี้ก็ฉันนั้นแหละ  มหาบพิตร  คือมารลอบเข้าสิงใจพวกพราหมณ์และคฤหบดีในบ้านปัญจสาลคาม ถ้าได้กระทำอันตรายแก่ลาภของพระพุทธเจ้า  ที่เขาทำไว้ด้วยตั้งใจถวายพระพุทธเจ้าแล้ว ยกเข้าไปตั้งไว้แล้ว หรือพระพุทธเจ้ากำลังเสวยอยู่  มารนั้นจะต้องแหลกเป็นผงไปเหมือนขี้เถ้า หรือไม่อย่างนั้นศีรษะของมารนั้นก็จะต้องแตกออกไปร้อยเสี่ยงพันเสี่ยง อีกประการหนึ่ง  เหมือนกับพวกโจรลอบทำร้ายคนเดินทางในปลายแดนพระราชอาณาเขต  พระราชาได้พบเห็นก็จะต้องให้ผ่าศีรษะของโจรนั้นด้วยขวานให้แตกเป็นร้อยเสี่ยงพันเสี่ยงฉะนั้น  ขอถวายพระพร<br />
 สาธุ... พระผู้เป็นเจ้า  ปัญหานี้ลึกซึ้งยากยิ่งนัก ยากที่บุคคลอื่นจะแก้ไขได้ พระผู้เป็นเจ้าวิสัชนาให้แจ้งกระจ่างแล้ว โยมจะขอรับเอาไว้ในกาลบัดนี้ <br />
<br />
<h3 style="text-align: center;">
พระเจ้ากุสราช (ตอนที่  ๓)</h3>
<br />
<h3>
พระราชาเสด็จตามพระมเหสี</h3>
ฝ่ายพระเจ้ากุสราชแม้จะได้รับบำรุงบำเรอจากนางสนมทั้งหลาย ก็ไม่อาจคลายความเศร้าโศกอาลัยได้  พระองค์จึงกราบทูลพระราชมารดาไปสาคลนคร เพื่อติดตามหาพระนางประภาวดีเอกอัครมเหสีต่อไป เมื่อพระราชาจะเสด็จออกจากพระนคร พระองค์ทรงเหน็บพระแสงอาวุธ ๕  อย่างและทรงบรรจุกหาปณะพันหนึ่งลงในย่ามพร้อมด้วยภาชนะพระกระยาหาร มือถือพิณทิพย์ไปแต่ลำพังพระองค์  พระโพธิสัตว์ทรงมีพระกำลังเรี่ยวแรงมาก ทรงดำเนินไปสิ้นระยะทาง  ๑๐๐  โยชน์  ก็ถึงเมืองสาคละในเวลาเย็น เมื่อพระองค์เสด็จเข้าไปแล้วเท่านั้น ด้วยเดชานุภาพแห่งพระโพธิสัตว์ พระนางประภาวดีจะทรงบรรทมอยู่บนพระที่มิได้ ต้องเสด็จลงมาบรรทมเหนือภาคพื้น<br />
<br />
ในขณะที่พระองค์ทรงดำเนินมาตามถนนมีหญิงคนหนึ่งเชื้อเชิญให้ประทับในบ้านของตน พร้อมได้จัดที่บรรทมและพระกระยาหารเสวย  ครั้งเสวยเสร็จแล้วได้พระราชทานทรัพย์พันหนึ่ง กับภาชนะทองคำแก่หญิงคนนั้น  แล้วฝากพระแสงเบญจาวุธไว้ที่บ้านนั้น พระองค์ทรงถือเอาพิณเสด็จไปยังโรงช้าง  ขออนุญาตจากคนเลี้ยงช้างแล้วบรรทมระงับความเหน็ดเหนื่อยแล้ว จึงทรงลุกขึ้นดีดพิณขับร้องประสานเสียง  ด้วยทรงมุ่งหวังจะให้ชาวเมืองสาคละได้ยิน พอพระนางประภาวดีได้ทรงสดับเสียงขับร้อง  ก็ทรงทราบว่าพระเจ้ากุสราชคงจะเสด็จตามเรามาอย่างแน่นอน<br />
<br />
<h3>
พระโพธิสัตว์ทรงปลอมเป็นนายช่าง</h3>
เมื่อพระเจ้ากุสราชทรงเห็นว่าอยู่ที่โรงช้างไม่อาจจะได้เห็นพระนางประภาวดีพระองค์จึงเสด็จกลับไปที่เรือนหญิงนั้นอีก  ทรงฝากพิณไว้ แล้วได้เสด็จไปขอเป็นลูกมือช่างปั้นภาชนะต่างๆ  ถวายหลวง  พระองค์ได้ทรงปั้นภาชนะที่เขาจะทำไปถวายพระนางประภาวดีนั้น ทำให้มีลวดลายต่างๆ เมื่อทรงปั้นและเผาเสร็จแล้ว ให้พวกช่างนำไปถวายพระเจ้ามัทราช พระบาทท้าวเธอทรงแปลกพระหฤทัย  จึงตรัสถามจนได้ทราบความจริงแล้ว ได้พระราชทานทรัพย์พันหนึ่งเป็นรางวัล  พร้อมกับรับสั่งอีกว่า  คนๆ  นี้ไม่ควรเป็นศิษย์ของเจ้า  ที่ถูกต้องเป็นอาจารย์ของเจ้า เจ้าจงศึกษากับเขาเถิด  นับตั้งแต่นี้ไปจงให้เขาเป็นคนทำเครื่องปั้น ให้เป็นเครื่องเล่นสำหรับธิดาของเราทุกๆ  คน <br />
<br />
ช่างปั้นนั้นก็รับเอาพระราชทรัพย์กลับมาถวายพระโพธิสัตว์ พระโพธิสัตว์ก็ปั้นเครื่องเล่นต่างๆ  ส่งเข้าไปถวายพระราชธิดาทั้ง ๗  พระองค์ของพระเจ้ามัทราช  เฉพาะที่จะถวายพระนางประภาวดีนั้น พระองค์ได้ทรงปั้นใหวิจิตรบรรจงยิ่งกว่าองค์อื่นๆ พอพระนางได้ทอดพระเนตรเห็นพระรูปของพระราชสวามี  และรูปนางขุชชาอยู่ในเครื่องปั้นก็ทรงทราบว่าเป็นของพระเจ้ากุสราชกระทำ  จึงทรงโยนของนั้นทิ้ง ตรัสว่าใครอยากได้ก็จงเอาไป ฝ่ายพระเจ้าน้องทั้งหลายทรงยิ้มแล้วกราบทูลว่า  ขอพระพี่นางจงทรงรับไว้เถิด เพราะของพวกนี้พวกนายช่างได้ทำขึ้นเฉพาะพระพี่นางเท่านั้น พระนางประภาวดีก็ทรงนิ่งเสียไม่ตรัสบอกว่าเป็นของพระเจ้ากุสราชทรงกระทำ เพราะไม่ต้องการที่จะให้ใครทราบว่าพระเจ้ากุสราชเสด็จตามมา<br />
<br />
ฝ่ายพระโพธิสัตว์ทรงพระดำริว่าเราอยู่ในที่นี้ไม่อาจได้เห็นพระนาง จึงไปขอเป็นลูกมือของนายช่างจักสาน  ออกจากนายช่างจักสานไปเป็นลูกมือของนายช่างดอกไม้ ในเวลาที่พระองค์อยู่ในสำนักทั้งสองนี้ได้ทำเครื่องจักสานและดอกไม้ต่างๆ  เข้าไปถวาย  เหตุการณ์ก็เป็นเช่นเดิม  โดยเฉพาะพระนางประภาวดี ได้โยนทิ้งเสียทุกคราว พระเจ้ากุสราชจึงเสด็จไปขอเป็นลูกมืออยู่กับเจ้าหน้าที่ห้องเครื่องต้น ซึ่งเป็นผู้ทำเครื่องเสวยถวายพระเจ้ามัทราช วันหนึ่งพระโพธิสัตว์ได้ปิ้งเนื้อถวายพระเจ้ามัทราช พระองค์เสวยก็ทรงรู้สึกว่ามีโอชารสแปลกกว่าเนื้อปิ้งที่เคยเสวยแล้ว จึงตรัสสั่งให้เป็นพนักงานทำพระกระยาหารถวายพระราชธิดาของพระองค์ นับแต่วันนั้นไปพระโพธิสัตว์ได้ทรงทำเครื่องเสวยเสร็จแล้ว ทรงหาบไปถวายพระราชธิดาเอง  พระนางประภาวดีได้ทอดพระเนตรเห็นก็ทรงดำริว่า พระเจ้ากุสราชมาทำงานอย่างทาสกรรมกรไม่สมควรแก่พระองค์เลย ถ้าเราจะปล่อยให้เสด็จมาอย่างนี้  เขาก็จะเข้าใจว่าเรารักเขา จำเราจะด่าเสียให้เจ็บใจ  เพื่อไม่ให้มาอีกต่อไป พระนางจึงไปแอบอยู่ที่บานประตูข้างหนึ่งแล้วตรัสว่า  ท่านต้องมาแบกหามให้ได้รับความลำบาก  ทั้งกลางวันและกลางคืนเช่นนี้ ด้วยมีความประสงค์ตัวเรา  แต่เราขอบอกว่าเชิญท่านกลับไปบ้านเมืองเสียจะดีกว่า จงไปหานางยักษิณีซึ่งมีหน้าคล้ายขนมเบื้องไปเป็นมเหสีเถิด เราไม่ต้องการที่จะอยู่กับท่านอีกแล้ว <br />
<br />
พระโพธิสัตว์ได้ทรงสดับอย่างนี้แล้วทรงดีพระทัยจึงตรัสตอบว่า  เราติดใจในรูปโฉมของเจ้ามาก  การที่เราต้องทิ้งบ้านเมืองเพราะอยากเห็นหน้าเจ้า น้องประภาวดี...  นอกจากตัวเจ้าแล้วเราไม่ต้องการสิ่งใดอีก<br />
พระโพธิสัตว์ตรัสอย่างนี้แล้ว  พระนางประภาวดีจึงทรงปิดประตูเสีย พระองค์จึงทรงหามเครื่องเสวยไปถวายพระราชธิดาองค์อื่นๆ  ตามลำดับ  สำหรับเครื่องเสวยของพระนาง  ทรงโปรดให้นางขุชชาบริโภค และได้เสวยส่วนของนางขุชชาแทน  แล้วได้ทรงซ่อนพระองค์อยู่ภายในห้องบรรทม ไม่ให้พระบรมโพธิสัตว์ได้เห็นพระองค์อีก<br />
<br />
ฝ่ายพระเจ้ากุสราชปรารถนาจะทดลองดูว่า  พระนางจะมีความรักต่อพระองค์บ้างหรือไม่ จึงทรงหาบเครื่องเสวยเปล่าผ่านประตูพระตำหนักของพระนาง แล้วทรงแกล้งล้มสลบอยู่ตรงนั้น  พระนางได้ยินเสียงดังโครมครามจึงเปิดประตู ทรงเห็นพระโพธิสัตว์ล้มลงสลบ  ก็ทรงสังเวชพระทัยว่า พระกุสราชนี้ช่างมาลำบากเพราะตัวเราแท้ๆ พระนางจึงรีบเสด็จออกไปก้มลงดูพระพักตร์เพื่อตรวจลมหายใจที่พระนาสิก (จมูก)  ของพระเจ้ากุสราช  พอได้ทีพระโพธิสัตว์ก็ถ่มพระเขฬ (น้ำลาย) รดพระพักตร์พระนางเจ้า  พระนางทรงพิโรธด่าว่าด้วยถ้อยคำหยาบคาย แล้วเสด็จเข้าสู่พระตำหนักประทับยืนตรัสอยู่ข้างประตูว่า  ดูก่อนพระเจ้ากุสราช  คนใดที่อยากได้คนที่ไม่อยากได้ตัว คนนั้นย่อมไม่มีความเจริญ  ก็ฉันไม่รักท่าน  ท่านจะให้ฉันรักท่าน มาอยากได้คนที่เขาไม่รักตัวเช่นนี้ ท่านก็ไม่มีความเจริญ <br />
พระโพธิสัตว์เจ้าตรัสตอบว่า นี่แน่ะประภาวดี  คนใดได้คนซึ่งเขาจะรักตัวก็ตาม ไม่รักตัวก็ตาม  มาเป็นที่รักสมประสงค์แล้ว  ฉันเรียกการได้นั้นว่าเป็นการดี ผิไม่ได้เป็นการไม่ดี <br />
<br />
ทั้งสองได้ตรัสโต้ตอบกันอีกหลายคำแต่รวบรัดตัดตอนว่าไม่สามารถตกลงกันได้พระนางจึงปิดประตูเข้าตำหนักไป พระโพธิสัตว์จึงทรงยกหาบเครื่องเสวยกลับจากพระตำหนักทันที ตั้งแต่นั้นมาก็ไม่ได้ทรงพบเห็นพระนางอีก เมื่อพระบรมกษัตริย์เจ้าทรงทำหน้าที่พนักงานเครื่องต้นอยู่นั้นทรงลำบากยิ่งนัก พอเสวยเช้าแล้วก็ต้องทรงผ่าฟืน ทรงล้างภาชนะน้อยใหญ่แล้วเสด็จไปตักน้ำ  ถึงยามบรรทมก็บรรทมอยู่ข้างรางน้ำ พอตื่นบรรทมขึ้นก็ทรงทำเครื่องเสวยแล้วหาบไปถวายพระราชธิดาทั้งหลาย การที่พระองค์ต้องทรงลำบากอย่างยิ่งนี้  ก็เพราะอาศัยรักใคร่ยินดีในกามารมณ์เป็นต้นเหตุ<br />
<br />
<h3>
นางขุชชารับเป็นแม่สื่อ</h3>
อยู่มาวันหนึ่งพระองค์ทอดพระเนตรเห็นนางขุชชามาที่ข้างห้องเครื่อง จึงตรัสขอร้องให้นางค่อมช่วยทำให้พระนางประภาวดีมีความกรุณา อย่างน้อยแค่ให้แลดู  หรือยิ้มแย้มแจ่มใสต่อพระองค์บ้าง เมื่อกลับไปกรุงกุสาวดีแล้วจะมอบรางวัลให้อย่างเต็มที่ นางขุชชาก็ทูลรับคำว่าอีกสองสามวันหม่อนฉันจะทำพระนางประภาวดีให้อยู่ในอำนาจของพระองค์ กราบทูลดังนี้แล้วก็กลับเข้าไปในตำหนักพระนาง  ทำทีเข้าไปปัดกวาดจัดตั่งเป็นที่ประทับ แล้วกราบทูลว่าจะสางพระเกศาถวาย เมื่อมีโอกาสจึงทูลขึ้นว่า  พระราชบุตรีนี้ช่างไม่ทรงระลึกถึงครั้งยังอยู่กับพระเจ้ากุสราช บัดนี้พระราชสวามีได้เสด็จมาเป็นคนรับใช้  การที่พระองค์ต้องทรงทนลำบากเช่นนี้ เป็นเพราะทรงอาลัยในพระแม่เจ้าผู้เดียวเท่านั้น แต่พระแม่เจ้าช่างไม่มีเยื่อใย  ทำเหมือนอย่างเป็นคนอื่นคนไกล หม่อมฉันเห็นว่าไม่เป็นการสมควรยิ่งนัก <br />
<br />
ครั้งกราบทูลอย่างนี้แล้วก็หยุดวาจานิ่งฟัง  ว่าพระนางเจ้าจะตรัสประการใด พระนางประภาวดีได้ทรงสดับถ้อยคำของพี่เลี้ยงดังนี้แล้วก็ทรงกริ้วว่า พระพี่เลี้ยงแนะนำให้พระนางทรงโน้มพระทัยต่อพระราชสวามีผู้มีพระรูปพระโฉมอันน่าเกลียด พระพี่เลี้ยงก็ทำเป็นโกรธผลักพระนางเข้าไปในห้องแล้วปิดประตูเสีย พระนางขัดพระทัยขึ้นมาจึงด่าออกไป  แต่นางขุชชาก็ไม่เปิดประตูถวาย แต่กลับทูลสรรเสริญพระเจ้ากุสราชว่า  อันความสวยงามของพระแม่เจ้าจะเอาไปทำสิ่งใดได้  อย่าเทียบพระเจ้ากุสราชด้วยพระรูปพระโฉม พระองค์นั้นสมบูรณ์ด้วยพระราชอิสริยยศ  พระแม่เจ้าจงทรงรักพระองค์ด้วยพระคุณสมบัติของพระองค์จึงจะเป็นการดี พระเจ้ากุสราชนั้นเป็นผู้สมบูรณ์ด้วยพระราชทรัพย์  ทรงพระกำลังกายกำลังใจเข้มแข็ง มีพระราชอาณาจักรอันกว้างใหญ่ประเสริฐกว่ากษัตริย์ทั้งหลาย มีพระสุรเสียงก้องกังวานเหมือนกับเสียงราชสีห์  มีพระสุรเสียงไพเราะ เป็นผู้ทรงชำนาญในศิลปศาสตร์ตั้ง  ๑๐๐  อย่าง  โดยไม่ได้ศึกษามาจากผู้ใด ขอพระแม่ทรงเทียบพระรูปสมบัติของพระแม่เจ้ากับคุณสมบัติของพระเจ้ากุสราชจึงจะถูกต้อง แล้วทรงรักใคร่ในพระเจ้ากุสราชด้วยพระคุณสมบัติจึงจะเป็นการดี<br />
<br />
เมื่อพระนางประภาวดีได้ทรงสดับถ้อยดังนี้แล้ว  จึงทรงขู่ตวาดออกมาบ้าง ฝ่ายนางขุชชาก็แกล้งเอ็ดขึ้นว่า  จะไปกราบทูลพระราชบิดาให้ทรงทราบเรื่องนี้ให้จงได้ พระนางเกรงว่าจะมีผู้รู้เรื่องเข้าจึงยอมแพ้นางขุชชาตั้งแต่นั้นมาพระบรมโพธิสัตว์ก็ไม่ได้ทรงเห็นพระนางประภาวดีเลย พระองค์ทรงลำบากยากแค้นเรื่องการเสวยและการบรรทมอยู่ถึง ๗ เดือน จนพระบรมโพธิสัตว์หมดอาลัยในพระอัครมเหสี  จึงทรงพระดำริที่จะกลับพระนครของพระองค์ ดังนี้
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
