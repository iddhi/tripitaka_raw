<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 20</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 20 : เมณฑกปัญหาวรรคที่ ๒ ปัญหาที่ ๒ ถามเรื่องปัญหาที่แก้ด้วยการพักไว้, ปัญหาที่ ๓ ถามเรื่องมรณภัย </div>
<br />
<h3 align="CENTER">
ตอนที่  ๒๐</h3>
<h3 align="CENTER">
ปัญหาที่ ๒ ถามเรื่องปัญหาที่แก้ด้วยการพักไว้</h3>
<br />
พระเจ้ามิลินทร์ตรัสถามว่า  ข้าแต่พระนาคเสน  สมเด็จพระผู้มีพระภาคเจ้าตรัสไว้ว่า ดูก่อนอานนท์  อาจริยมุฏฐิ  คือกำมือแห่งอาจารย์ในธรรมทั้งหลาย ไม่มีแก่พระตถาคตเจ้า แต่ภายหลัง  พระมาลุงกยบุตร  ได้ทูลถามก็ไม่ทรงแก้  จึงว่าปัญหานี้จักเป็นปัญหาที่เด็ดขาดลงไปใน  ๒ อย่าง  ไม่อย่างใดก็อย่างหนึ่ง คือไม่ทรงแก้เพราะไม่รู้  หรือเพราะกระทำข้อลี้ลับไว้อย่างใดอย่างหนึ่งเป็นแน่ ข้าแต่พระนาคเสน  ถ้าสมเด็จพระผู้มีพระภาคเจ้าได้ตรัสไว้ว่า กำมือแห่งอาจารย์ในธรรมทั้งหลาย  ย่อมไม่มีแก่พระตถาคต ดังนี้เป็นคำจริงแล้ว  การที่ไม่ทรงแก้นั้นก็ต้องเป็นเพราะไม่ทรงล่วงรู้ ถ้าทรงล่วงรู้แต่ไม่แก้  คำว่า กำมือแห่อาจารย์ในธรรมทั้งหลาย ก็ต้องมีแก่พระตถาคต ปัญหาข้อนี้เป็นอุภโตโกฏิ  ละเอียดลึกซึ่งนัก  ขอพระผู้เป็นเจ้าจงทำลายเสียซึ่งข่าย คือ ทิฏฐิเถิด <br />
<br />
พระนาคเสนเถระถวายพระพรว่า  สมเด็จพระผู้มีพระภาคเจ้า  ได้ตรัสไว้อย่างนั้นจริง แต่ที่ไม่ทรงแก้นั้น  ไม่ใช่เพราะไม่ทรงล่วงรู้ ไม่ใช่เพราะกระทำให้เป็นข้อลี้ลับไว้ พระธรรมเสนาบดีสารีบุตร  ได้แสดงวิธีแก้ปัญหาไว้เป็น  ๔ ประการ   คือ ๑.  เอกังสพยากรณ์  เมื่อมีผู้ถามก็แก้ออกไปทีเดียว ๒. วิภัชชพยากรณ์  แยกแล้วจึงแก้ ๓.  ปฏิปุจฉาพยากรณ์  ย้อมถามแล้วจึงแก้ ๔.  ฐปนียพยากรณ์  แก้ด้วยการงดไว้ ยกตัวอย่างการแก้ว่า  สิ่งที่เป็นอนิจจัง  คือ  รูป  เวทนา  สัญญา สังขาร  วิญญาณ<br />
เรียกว่า  เอกังสพยากรณ์ การแก้ว่า  รูป  เวทนา  สัญญษ  สังขาร  วิญญาณ  ไม่เที่ยง<br />
เรียกว่า  วิภัชชพยากรณ์ การย้อนถามว่า   บุคคลย่อมรู้สิ่งทั้งปวงด้วยจักษุหรือ? <br />
ถามดังนี้แล้วจึงแก้เรียกว่า  ปฏิปุจฉาพยากรณ์ คำถามอันหาประโยชน์มิได้  ไม่ควรจะกล่าวแก้  เช่นถามว่า  โลกยั่งยืน  หรือโลกไม่ยั่งยืน โลกมีที่สุดหรือโลกไม่มีที่สุด  โลกมีที่สุดก็มี  ไม่มีที่สุดก็มี โลกมีที่สุดก็ไม่ใช่  ไม่มีที่สุดก็ไม่ใช่ ชีพกับสรีระเป็นเดียวกัน  ชีพกับสรีระเป็นอื่น  พระตถาคตเจ้าตายแล้วเกิดก็มี  ไม่เกิดก็มี  เกิดอีกก็มี  ไม่เกิดอีกก็มี  จะว่าเกิดอีกก็ไม่ใช่ ไม่เกิดอีกก็ไม่ใช่  เป็นต้น ปัญหาทั้งหลายเหล่านี้  เรียกว่า  ฐปนียปัญหา  เหตุไรปัญหานั้นจึงเป็นฐปนียปัญหา เหตุว่าไม่มีเหตุที่จะให้ทรงแก้ปัญหานั้นเพราะการเปล่งพระวาจาอันไม่มีเหตุ ย่อมไม่มีแก่พระพุทธเจ้าทั้งหลาย  ขอถวายพระพร <br />
 สาธุ... พระนาคเสน   โยมยอมรับว่าเป็นอย่างนั้น <br />
<br />
<h3>
ฎีกามิลินท์</h3>
คำว่า  เอกังสพยากรณ์  ได้แก่มีผู้ถามว่า   รูปเที่ยงหรือไม่เที่ยง ก็ตอบออกไปทีเดียวว่า   ไม่เที่ยง <br />
คำว่า  วิภัชชพยากรณ์  ได้แก่แยกตอบเป็นอย่างๆ  ไปว่า  รูปก็ไม่เที่ยง  เวทนาก็ไม่เที่ยง  เป็นต้น<br />
ปฏิปุจฉาพยากรณ์  ได้แก่เมื่อมีผู้ถามว่า    บุคคลรู้สิ่งทั้งปวงด้วยจักษุหรือ ก็ย้อนถามออกไปว่า  หมายถึงจักษุอะไร เมื่อมีผู้ตอบว่า  หมายถึงสมันตจักษุ ( ตาเนื้อ )  จึงแก้ว่า   ถูก...บุคคลย่อมรู้สิ่งทั้งปวงด้วยจักษุ <br />
<br />
อธิบายให้ฟังว่า ฐปนียพยากรณ์  อันแปลว่า  แก้ด้วยการพักไว้นั้น  คือเมื่อมีผู้ถามก็นิ่งเสียไม่ตอบ เพราะไม่มีประโยชน์<br />
<br />
<h3 align="CENTER">
ปัญหาที่  ๓  ถามเรื่องมรณภัย </h3>
พระเจ้ามิลินท์ตรัสถามว่า  ข้าแต่พระนาคเสน  สมเด็จพระบรมศาสดาทรงตรัสไว้ว่า บุคคลทั้งปวงกลัวอาชญา  บุคคลทั้งปวงกลัวความตาย ดังนี้  และตรัสไว้อีกว่า พระอรหันต์ล่วงเสียซึ่งความกลัวทั้งปวงแล้ว จึงขอถามว่า  ความกลัวอาชญา  หรือความสะดุ้งมีอยู่แก่พระอรหันต์หรือ...อีกอย่างหนึ่ง  พวกสัตว์นรกที่ถูกไฟไหม้อยู่เป็นนิจนั้น เมื่อจะพ้นจากนรกใหญ่อันมีเปลวไฟลุกอยู่เป็นนิจนั้น ยังจะกลัวความตายหรือ? ข้าแต่พระนาคเสน  ถ้าสมเด็จพระผู้มีพระภาคเจ้าตรัสไว้ว่า บุคคลทั้งปวงสะดุ้งต่ออาชญา  กลัวต่อความตายนั้นถูกแล้ว คำที่ว่าพระอรหันต์ล่วงความกลัวทั้งปวงแล้วก็ผิด ถ้าคำว่าพระอรหันต์ล่วงความกลัวทั้งปวงแล้วนั้นถูก คำว่าบุคคลทั้งปวงสะดุ้งต่ออาชญา  กลัวต่อความตายนั้นก็ผิด ปัญหานี้เป็นอุภโตโกฏิ  โปรดแสดงให้สิ้นสงสัยเถิด  พระคุณเจ้าข้า<br />
<br />
พระนาคเสนตอบว่า  ขอถวายพระพร   คำว่า  บุคคลทั้งปวงสะดุ้งต่ออาชญา กลัวต่อความตายนั้น  ไม่ได้หมายถึงพระอรหันต์  เพราะพระอรหันต์ได้ตัดต้นเหตุที่จะให้เกิดความกลัวแล้ว บุคคลเหล่าใดยังมีกิเลสอยู่  ยังมีความเห็นเป็นตัวเป็นตนแรงกล้าอยู่ ยังเอนเอียงในสุขทุกข์อยู่  สมเด็จพระบรมครูหมายบุคคลเหล่านั้น จึงได้ตรัสว่า  บุคคลทั้งปวงสะดุ้งต่ออาชญา  กลัวความตายพระอรหันต์ทั้งหลายได้ตัดคติทั้งปวงแล้ว  ตัดเสียซึ่งปฏิสนธิมิได้เกิดในภพทั้งสาม หักซึ่งโครงแห่งนายช่างคือตัณหาแล้ว  ตัดเหตุแห่งภพทั้งปวงแล้ว  กำจัดสังขาร กุศล   อกุศล  เสียสิ้นแล้ว กำจัดอวิชชาไม่ให้มีพืชต่อไปแล้ว  เผากิเลสทั้งปวงแล้ว ไม่หวั่นไหวในโลกธรรมทั้งหลายแล้ว  เพราะฉะนั้น  พระอรหันต์ทั้งหลายจึงไม่สะดุ้งต่อภัยทั้งปวง<br />
<br />
<h3>
อุปมามหาอำมาตย์ทั้ง  ๔</h3>
ขอถวายพระพร  มหาบพิตรพระราชสมภาร  เปรียบปานดุจมหาอำมาตย์ทั้ง ๔  ของพระราชาที่ได้รับพระราชทานยศศักดิ์ฐานันดรแล้วมีอยู่  เมื่อมีกรณียกิจเกิดขึ้นพระราชาก็ตรัสสั่งว่า  คนทั้งปวงในแผ่นดินของเรา  จงกระทำพลีแก่เรา  มหาอำมาตย์ทั้ง ๔  จงทำให้เรื่องนี้สำเร็จ <br />
อาตมภาพขอถามว่า  ความสะดุ้งต่อภัยคือพลี  จะมีแก่มหาอำมาตย์ทั้ง ๔  นั้นหรือไม่ ? <br />
 ไม่มี  พระผู้เป็นเจ้า <br />
 เพราะเหตุไร  มหาบพิตร ? <br />
 เพราะเหตุว่ามหาอำมาตย์ทั้ง  ๔  นั้น เป็นที่ผู้พระราชาทรงตั้งไว้ในตำแหน่งสูงแล้วเป็นผู้ล่วงเสียซึ่งพลีแล้ว คำที่พระราชาตรัสสั่งว่า  บุคคลทั้งปวงจงกระทำพลีนั้น หมายบุคคลเหล่านั้น  นอกจากมหาอำมาตย์ทั้ง  ๔  นั้น อย่างนี้แหละพระผู้เป็นเจ้า <br />
 ขอถวายพระพร   ข้อที่ตรัสไว้ว่าบุคคลทั้งปวงสะดุ้งต่ออาชญา กลัวต่อความตายนั้น  สมเด็จพระภควันต์ก็ไม่ได้ตรัสหมายถึงพระอรหันต์ เพราะพระอรหันต์ได้ตัดต้นเหตุที่จะให้สะดุ้งกลัวเสียหมดแล้ว หมายเฉพาะผู้ยังมีกิเลสเท่านั้น<br />
ข้าแต่พระนาคเสน  คำว่า  ทั้งปวงนี้จะว่าเป็นคำมีเศษหามิได้ เป็นคำไม่มีเศษโดยแท้  ขอพระผู้เป็นเจ้าจงชี้แจงเหตุการณ์ในข้อนี้ให้โยมฟัง<br />
<br />
<h3>
อุปมาดั่งนายบ้าน</h3>
 มหาราชะ  เปรียบประดุจดังนายบ้านสั่งให้บอกลูกบ้านว่า  พวกที่อยู่ในบ้านของเราทั้งสิ้น  จงมาประชุมกันในสำนักของเรา ผู้รับสั่งก็ไปยืนประกาศในท่ามกลางบ้านขึ้นด้วยเสียงอันดังถึง ๓  ครั้งว่า ชาวบ้านทั้งสิ้น  จงรีบไปประชุมในสำนักเจ้าของบ้าน ลำดับนั้น  ชาวบ้านก็รีบไปประชุมกัน ผู้รับคำสั่งนั้นก็บอกเจ้าของบ้านว่า ชาวบ้านทั้งปวงมาประชุมกันแล้ว  สิ่งใดที่ควรกระทำขอจงกระทำเถิด เป็นอันว่า  เมื่อนายบ้านผู้นั้นจะให้ลูกบ้านเท่าที่เห็นปรากฏมาประชุม ก็สั่งลูกบ้านทั้งหมด  ลูกบ้านที่รับคำสั่งแล้วก็ไม่ได้มาประชุมหมด แต่นายบ้านก็รับว่า  ลูกบ้านของเราประชุมหมดแล้ว ความจริงที่ไม่ได้มาประชุมก็มีอยู่อีกเป็นอันมาก  คือ สตรี  บุรุษ   ทาสี  ทาส  ลูกจ้าง  คนตาบอด  หญิงมีครรภ์ แพะ  แกะ  ช้าง  สุนัข  โค  แม่โคนม  แต่พวกนั้นก็ไม่ได้นับเข้าในพวกที่ไม่ได้มาประชุมฉันใด บุคคลเหล่าใดที่ยังมีกิเลสอยู่  สมเด็จพระบรมครูก็ทรงหมายบุคคลเหล่านั้น จึงตรัสว่า  บุคคลทั้งปวงสะดุ้งต่ออาชญาฉันนั้น ขอถวายพระพร  ถ้อยคำมีเศษก็มีความหมายมีเศษก็มีฯ  ถ้อยคำมีเศษ ส่วนความหมายไม่มีเศษฯ  ถ้อยคำไม่มีเศษความหมายมีเศษก็มีฯ ถ้อยคำไม่มีเศษความหมายไม่มีเศษก็มีฯ เพราะฉะนั้น  จึงควรพิจารณาความหมาย  ควรรับทราบความหมายอนุโลมตามกัน ๑  มีความหมายยิ่งไปกว่าเหตุ  ๑  มีความหมายเกี่ยวกับจะต้องถามอาจารย์ ๑  มีความหมายที่จะต้องอธิบายออกไป  ๑ เมื่อเข้าใจความหมายอย่างนี้  จึงจะเป็นอันวินิจฉัยตัดสินปัญหานั้นได้ดี ขอถวายพระพร <br />
<br />
<h3>
สัตว์นรกยังกลัวตายหรือ</h3>
 ข้าแต่พระนาคเสน  ข้อนี้จงยกไว้  โยมรับละ  คือจงยกพระอรหันต์ทั้งหลายเสีย ให้สะดุ้งแต่สัตว์นอกนั้น โยมจะขอถามว่าพวกสัตว์นรกที่ได้รับทุกขเวทนาเผ็ดร้อนกล้าแข็ง มีร่างกายทั้งสิ้นถูกไฟเผา  เร่าร้อนหวั่นไหวอยู่ด้วยไฟมีหน้าเต็มไปด้วยน้ำตาที่ร้องไห้รำพันคร่ำครวญ  ถูกทุกข์เผ็ดร้อนกล้าแข็งครอบงำอย่างเหลือเกิน ไม่มีที่ต้านทาน  ไม่มีที่พึ่ง  ไม่มีเวลาสร่างทุกข์โศก มีแต่จะได้รับทุกขเวทนาไปท่าเดียว  มีแต่จะได้รับทุกข์โศกไปอย่างเดียว ถูกไฟเผาลนอย่างร้ายกาจ  มีเสียงร้องน่าสะพรึงกลัว  มีเปลวไฟ ๖  อย่างห้อมล้อมอยู่  ไม่ว่างจากเปลวไฟอันแผ่ไปตลอด ๑๐๐  โยชน์  เมื่อจะตายไปจากนรกใหญ่อันเผ็ดร้อนอย่างนั้น ยังจะกลัวตายอยู่หรือพระผู้เป็นเจ้า ? <br />
พระนาคเสนชี้แจงว่า ขอถวายพระพร  ยังกลัวตายอยู่ <br />
 ข้าแต่พระนาคเสน  นรกมีแต่ทุกขเวทนาอย่างเดียวไม่ใช่หรือ  เหตุไรพวกสัตว์นรกที่ได้เสวยทุกขเวทนาอย่างเดียว  เมื่อจะตายจึงยังกลัวตายอยู่ สัตว์นรกเหล่านั้น  ยังยินดีอยู่ในนรกหรือ ? <br />
 ขอถวายพระพร  สัตว์นรกเหล่านั้นไม่ได้ยินดีอยู่ในนรกเลย มีแต่อยากพ้นไปจากนรก  แต่ที่กลัวตายนั้น  เป็นเพราะอานุภาพแห่งความตาย<br />
 ข้าแต่พระผู้เป็นเจ้า  คำที่ว่าสัตว์นรกอยากพ้นจากนรก แต่ยังกลัวตายนั้น  โยมไม่เชื่อ  เพราะผู้ที่อยากพ้นจากทุกข์จะกลัวอย่างไร  สัตว์ทั้งหลายได้สิ่งใดสมความปรารถนาก็ร่าเริงดีใจ เพราะฉะนั้น  ขอจงให้โยมเข้าใจความข้อนี้ด้วยเถิด <br />
<br />
 ขอถวายพระพร  อันความตายย่อมเป็นเหตุให้เกิดความสะดุ้งแก่สัตวทั้งหลายที่ยังไม่เห็นสัจจะ พวกที่ยังไม่เห็นสัจจะคือความจริง  ย่อมสะดุ้ง  ย่อมพรั่นพรึง ผู้ใดกลัวงูเห่าดำ  ผู้นั้นก็กลัวตาย  ผู้ใดกลัวตาย ผู้นั้นก็กลัวงูเห่าดำ ผู้ใดกลัวช้าง  สิงห์  เสือโคร่ง  เสือเหลือง  หมี หมาไน  กระบือป่า  กระบือบ้าน  โจร  ไฟ  น้ำ  ตอหนาม ยักษ์  ผีเสื้อน้ำ  ผู้นั้นก็กลัวความตาย  ความตายมีเดชแรงกล้าอย่างนี้ พวกที่มีกิเลสจึงกลัวตาย  พวกสัตว์นรกอยากพ้นจากนรกก็จริงแต่ก็ยังกลัวตาย<br />
<br />
<h3>
อุปมาบุรุษผู้เป็นฝี</h3>
 ขอถวายพระพร  เหมือนอย่างว่า  บุรุษคนหนึ่งเป็นฝีทนทุกขเวทนา อยากจะหมดทุกข์จึงให้หาหมอผ่าตัด  เมื่อหมอผ่าตัดมาถึง ก็วางเครื่องมือไว้แล้วลับมีดให้คม  เผาซี่เหล็กให้แดง บดยากัดไว้  เวลาหมอทำอย่างนั้นอยู่  คนที่เป็นฝีนั้น จะสะดุ้งกลัวต่อการกระทำของหมอนั้นหรือไม่ ? <br />
 สะดุ้งกลัว  พระผู้เป็นเจ้า <br />
 ขอถวายพระพร  ผู้อยากจะหายโรคยังสะดุ้งกลัวต่อวิธีการรักษาอยู่ฉันใด พวกสัตว์นรกก็ยังสะดุ้งกลัวต่อความตายฉันนั้น <br />
<br />
<h3>
อุปมาบุรุษผู้มีความผิด</h3>
 อีกอย่างหนึ่ง  บุรุษที่มีความผิดต่อเจ้านาย  ถูกใส่โซ่ตรวนขังไว้ในที่คุมขัง ได้รับทุกข์ลำบาก  อยากจะพ้นจากความลำบากนั้นไป  เจ้านายจึงให้เรียกเข้ามาเพื่อจะปล่อยเขาไป บุรุษผู้มีความผิดนั้นไม่รู้ความประสงค์ของเจ้านาย เมื่อไปถึงเจ้านาย  เขาจะสะดุ้งกลัวไหม ? <br />
 สะดุ้งกลัว  พระผู้เป็นเจ้า <br />
 ขอถวายพระพร  ความกลัวนายย่อมมีแก่บุรุษผู้มีความผิดฉันใด พวกสัตว์นรกก็กลัวความตายฉันนั้น <br />
 ข้าแต่ดพระผู้เป็นเจ้า  ขอพระผู้เป็นเจ้าจงแสดงเหตุที่ จะทำให้โยมเข้าใจยิ่งไปกว่านี้อีก <br />
<br />
<h3>
อุปมาบุรุษผู้ถูกงูพิษกัด</h3>
 ขอถวายพระพร  เปรียบเหมือนกับบุรุษถูกงูพิษกัดล้มกลิ้งอยู่ มีบุรุษอีกคนหนึ่ง  เรียกงูพิษนั้นกลับมาด้วยอำนาจมนต์ ให้มาดูดเอาพิษไป  บุรุษผู้ถูกงูกัดนั้นจักกลัวหรือไม่? <br />
 กลัว  พระผู้เป็นเจ้า <br />
 ความกลัวย่อมมีแก่บุรุษผู้ถูกงูกัด  ผู้กำลังจะหายจากงูพิษฉันใด ถึงพวกสัตว์นรกอยากจะพ้นนรกก็ยังกลัวความตายอยู่ฉันนั้น ความตายเป็นของที่ไม่ต้องการ  ไม่น่ารักใคร่พอใจของสัตว์ทั้งปวง เพราะฉะนั้น  พวกสัตว์นรกจึงกลัวตาย  ขอถวายพระพร <br />
 ถูกแล้วพระนาคเสน  โยมยินดีรับว่าถูกต้อง <br />
<br />
<h3 style="text-align: center;">
พระเจ้ากุสราช (ตอนที่  ๒)</h3>
<div>
<br /></div>
<h3 style="text-align: left;">
พระราชาทรงปลอมพระองค์</h3>
นับแต่นั้นมาพระเจ้ากุสราชกับพระอัครมเหสีได้ทรงพบกันแต่ในเวลาราตรีเท่านั้น พระรัศมีของพระนางไม่อาจส่องให้เห็นพระพักตร์ของพระราชสวามีได้ถนัด  ด้วยอำนาจบุญญาภินิหารของพระโพธิสัตว์แรงกล้า แต่พอ  ๒ - ๓  วันผ่านพ้นไป พระราชามีความปรารถนาจะได้เห็นพระอัครมเหสีในเวลากลางวัน จึงทูลพระราชมารดาให้ทรงทราบ  พระราชมารดาก็ทรงห้ามว่ารอให้ได้พระโอรสองค์หนึ่งก่อนเถิด เมื่อพระราชาอ้อนวอนบ่อยๆ  เข้า  พระมารดาไม่อาจขัดขืนได้ จึงตรัสว่า ถ้าอย่างนั้นเจ้าจงปลอมเป็นคนเลี้ยงช้างไปอยู่ในโรงช้างเถิด แม่จะพานางไปในที่ตรงนั้น  แต่ระวังอย่าให้นางเกิดสงสัยได้ พระราชาก็ได้กระทำตามนั้น ลำดับนั้น  พระมารดาจึงรับสั่งให้คนตกแต่งโรงช้าง  แล้วตรัสชักชวนพระนางประภาวดีให้เข้าไปชมช้างต้นของพระราชาภายในโรงช้าง พระราชาทรงปลอมพระองค์เป็นคนเลี้ยงช้าง  ทอดพระเนตรเห็นพระมเหสีเสด็จตามหลังพระราชมารดา จึงทรงหยิบเอาขี้ช้างก้อนหนึ่งขว้างไปที่หลังของพระนางประภาวดี พระนางทรงกริ้งกราดตวาดออกไปว่า  เจ้าบังอาจมาก  เราจักให้พระราชาทรงตัดมือของเจ้าเสีย<br />
<br />
ฝ่ายพระราชมารดาจึงได้ทรงปลอบประโลมเอาพระทัยว่า  อย่าถือสากับคนเลี้ยงช้างเลย แล้วทรงช่วยปัดข้างหลังให้  ต่างพากันเสด็จกลับพระราชนิเวศน์ ต่อมาพระราชาใคร่จะได้เห็นนางอีกจึงใช้วิธิปลอมพระองค์เป็นคนเลี้ยงม้า แล้วทรงเอาก้อนขี้ม้านั้นขว้างไปเหมือนเดิมอีก พระนางก็ทรงกริ้งใหญ่ พระสัสสุ (แม่สามี)   ก็ได้ทรงปลอบเหมือนคราวที่แล้วอีกเช่นกัน<br />
<br />
<h3>
พระมเหสีใคร่จะได้เห็นพระราชาบ้าง</h3>
ในเวลาต่อมา  พระนางประภาวดีทรงใคร่จะได้เห็นพระราชสวามี จึงทูลแก่พระสัสสุเป็นหลายครั้ง  พระสัสสุจึงรับสั่งว่า  ถ้าอย่างนั้น  ในวันพรุ่งนี้พระราชสวามีของเจ้าจะเสด็จเลียบพระนคร เจ้าจงคอยดูที่ช่องพระแกลเถิด<br />
<br />
ครั้งตรัสสั่งดังนี้แล้วจึงโปรดให้ตกแต่งพระนครในวันรุ่งขึ้น แต่ให้พระชยัมบดีผู้เป็นพระเจ้าน้องของพระโพธิสัตว์เจ้าทรงเครื่องกษัตริย์ประทับนั่งบนหลังช้างพระที่นั่งแทน ส่วนพระโพธิสัตว์เจ้าแต่งองค์เป็นควาญช้างประทับนั่งบนอาสนะข้างหลัง แล้วให้เสด็จเลียบพระนคร เวลานั้นพระราชมารดาทรงพาพระนางประภาวดีไปประทับยืนที่สีหบัญชรแล้วตรัสว่า  เจ้าจงดูเถิด  พระราชสวามีของเจ้าจะมีรูปทรงสวยสง่างามสักเพียงไร<br />
<br />
ฝ่ายพระนางประภาวดีทรงเข้าพระทัยว่า  เราได้พระสวามีที่มีความเหมาะสมกันดังนี้แล้ว ทรงปลาบปลื้มดีพระทัยเป็นอย่างยิ่ง  ฝ่ายพระราชาได้ทอดพระเนตรพระนางประภาวดีเหมือนกัน  ทรงพอพระราชหฤทัยเป็นอันมาก จึงได้แสดงอาการยั่วเย้าด้วยการยกพระหัตถ์<br />
<br />
เมื่อช้างพระที่นั่งคล้อยหลังไปแล้ว พระสัสสุจึงตรัสถามว่า  เจ้าเห็นพระภัสดาของเจ้าแล้วหรือ ? <br />
พระนางกราบทูลว่า  เห็นแล้วเพคะ  แต่นายควาญช้างคนนั้น  ช่างไม่รู้จักขนบธรรมเนียมเสียบ้างเลย มันทำกิริยาเคาะแคะหม่อมฉัน ทั้งท่าทางก็ดูไม่มีผู้ดีเลย  เหตุไรจึงให้เป็นคราญช้างพระที่นั่งเล่าเพคะ<br />
พระสัสสุจึงตรัสตอบว่า   เขาต้องการเพียงแค่การระมัดระวังช้างพระที่นั่งเท่านั้น เขาหาได้ต้องการขนบธรรมเนียมแต่ประการใดไม่ <br />
<br />
พระนางประภาวดีได้ทรงดำริว่า  ควาญช้างคนนี้ได้รับอภัยเสียเหลือเกิน หรือควาญช้างคนนี้เป็นพระเจ้ากุสราช  พระองค์คงจะมีรูปร่างน่าเกลียด พระราชมารดาจึงทรงหาอุบายไม่ให้เราได้พบเห็นกัน พระนางประภาวดีจึงทรงกระซิบนางขุชชา  ผู้เป็นพี่เลี้ยงว่า  พี่จงตามไปดูทีหรือว่า  พระเจ้ากุสราชประทับช้างข้างหน้าพระที่นั่งหรือข้างหลัง แล้วจงมาบอกแก่เรา<br />
นางขุชชาผู้เป็นหญิงค่อมกราบทูลว่า  หม่อมฉันจะรู้ได้อย่างไร   ว่าคนไหนเป็นพระเจ้ากุสราช? <br />
พระนางตรัสตอบว่า  ถ้าคนไหนลงก่อน  ก็คนนั้นแหละ  คือพระเจ้ากุสราช <br />
<br />
นางขุชชาจึงสะกดรอยไปดู  ก็เห็นพระโพธิสัตว์เจ้าเสด็จลงจากช้างพระที่นั่งก่อน พอพระโพธิสัตว์เจ้าทอดพระเนตรเห็นนางขุชชาก็ทรงแน่พระทัยว่า นางมาพิสูจน์พระองค์จึงตรัสเรียกมากำชับว่า  เจ้าอย่าไปบอกพระนางประภาวดีเป็นอันขาด นางค่อมนั้นจึงกลับไปทูลพระนางว่า  พระเจ้ากุสราชผู้เสด็จประทับอยู่ข้างหน้าช้างพระที่นั่งเสด็จลงก่อน พระนางประภาวดีก็ทรงเชื่อถ้อยคำของนางค่อมนั้น<br />
<br />
<h3>
พระมเหสีเสด็จหนีกลับพระนคร</h3>
ครั้นต่อมาพระราชาทรงใคร่จะเห็นพระนางอีก  จึงทูลอ้อนวอนพระราชมารดาแล้วพระราชามารดาไม่อาจจะทรงห้ามได้ จึงตรัสว่า  ถ้าอย่างนั้นเจ้าจงปลอมตัวไปแอบอยู่ที่ประตูพระราชอุทยาน อย่าให้ผู้ใดผู้หนึ่งรู้เห็น ฝ่ายพระราชาเสด็จไปยังอุทยานแล้วทรงยืนแช่น้ำอยู่ในสระโบกขรณีประมาณแค่คอ ปกพระเศียรด้วยใบบัว  บังพระพักตร์ด้วยดอกบัวบาน  แม้พระราชมารดาก็ทรงพาพระนางประภาวดีไปยังพระราชอุทยาน แล้วทรงพานางสนมกำนัลในลงเล่นน้ำในสระโบกขรณี ส่วนพระนางประภาวดีได้ทอดพระเนตรเห็นดอกบัวที่พระโพธิสัตว์เจ้าซ่อนอยู่นั้น จึงเสด็จว่ายน้ำเข้าไปเก็บ  พระบรมโพธิสัตว์จึงทรงเปิดใบบัวออกเสีย แล้วคว้าข้อพระหัตถ์ของพระนางไว้  รับสั่งขึ้นดังๆ ว่า  ตัวเรานี้แหละ  คือพระเจ้ากุสราช...! <br />
<br />
พระนางพอได้ทอดพระเนตรเห็นก็ทรงร้องขึ้นด้วยสำคัญว่ายักษ์จับเรา แล้วสิ้นพระสติสมฤดีอยู่ที่ตรงนั้นเอง  พระราชาจึงทรงปล่อยพระหัตถ์ละจากพระนาง ครั้นพระนางรู้สึกพระองค์ได้แล้วทรงดำริว่า   พระเจ้ากุสราชนี้เองได้ปลอมเป็นคนเลี้ยงช้างและเป็นคนเลี้ยงม้า  เรานี้ได้สามีหน้าตาน่าเกลียดขนาดนี้ เราจำเป็นต้องทิ้งไปหาสามีใหม่ให้จงได้ ครั้งทรงดำริอย่างนี้แล้วจึงให้พวกอำมาตย์ทั้งหลายนำความไปกราบทูลพระเจ้าโอกการาช  พระองค์จึงทรงดำริว่า  ถ้าไม่ให้นางไปนางก็คงจักตรอมใจตาย   เราควรจักอนุญาตให้ไปเสียก่อน แล้วจึงค่อยคิดผันผ่อนนำมาต่อภายหลัง  พอทรงดำริดังนี้แล้วจึงทรงอนุญาตให้พระนางเสด็จกลับไปได้ ฝ่ายพระบรมโพธิสัตว์เจ้า  ก็เสด็จกลับเข้าสู่พระนคร กำลังทรงสะท้อนถอนพระทัยด้วยทรงอาลัยในพระนางเจ้าเป็นหนักหนา<br />
<br />
ต่อนี้ไปจะกลับกล่าวถึงเหตุแห่งบุคคลทั้งสองไว้ดังนี้<br />
<br />
<h3>
บุพพกรรม</h3>
ในอดีตกาล  มีหมู่บ้านอันตั้งอยู่ใกล้ประตูเมืองพาราณสี มีตระกูล  ๒  ตระกูลที่ถนนหมู่บ้านนั้น  ตระกูลหนึ่งมีลูกชายอยู่   ๒  คน  อีกตระกูลหนึ่งมีลูกหญิง  ๑  คน  อยู่มาตระกูลที่มีลูกชาย ๒  คนนั้นเติบโตมารดาจึงไปขอภรรยาให้แก่ลูกชายคนใหญ่อยู่มาวันหนึ่งน้องชายได้ไปป่าเสีย  ส่วนพี่สะใภ้อยู่ทางบ้านจึงทำขนมเบื้อง โดยแบ่งไว้ให้น้องของสามีส่วนหนึ่ง  ที่เหลือนั้นแจกแบ่งกันบริโภคจนหมด พอกินขนมหมดแล้วก็มีพระปัจเจกพุทธเจ้าองค์หนึ่งเสด็จไปบิณฑบาต พี่สะใภ้จึงคิดว่า  เราจะทำขนมไว้ให้น้องสามีของเราใหม่ ส่วนนี้จะเอาใส่บาตรเสีย ครั้นคิดแล้วจึงเอาขนมส่วนนั้นไปใส่บาตรพระปัจเจกพุทธเจ้า พอน้องสามีกลับมาถึงก็เล่าเรื่องให้ฟัง  น้องสามีก็โกรธว่า  ส่วนของพี่ๆ  ได้กินเสียหมด  ยกเอาส่วนของเราไปทำบุญเสียแล้วเราจะกินอะไร ว่าแล้วก็ตามไปแย่งเอาขนมมาจากบาตรพระปัจเจกพุทธเจ้า ฝ่ายพี่สะใภ้จึงไปหาเนยใสใหม่  ซึ่งมีสีเหมือนดอกจำปามาทอดขนมถวายพระปัจเจกพุทธเจ้าอีกจนเต็มบาตร ขนมนั้นมีสีเหลืองปรากฏขึ้นในบาตร นางนั้นจึงตั้งความปรารถนาว่า  ข้าแต่ท่านผู้เจริญ  ดิฉันเกิดในภพใดๆ  ขอให้ร่างกายของดิฉัน จงเกิดมีรัศมีเปล่งปลั่ง  และมีรูปร่างสดสวยงดงามเป็นอย่างยิ่ง และขออย่าให้ได้พบคนเลวเหมือนกับน้องสามีของดิฉันคนนี้เลย<br />
<br />
พอน้องสามีได้ฟังดังนั้น  จึงเอาขนมของตนนั้นกลับไปใส่บาตรพระปัจเจกพุทธเจ้าอีก วางขนมของตนทับของพี่สะใภ้ลงไป แล้วตั้งความปรารถนาว่า  ข้าแต่ท่านผู้เจริญ  ข้าพเจ้าจะไปเกิดในชาติใดภพใดก็ตาม ขอให้พบกับพี่สะใภ้คนนี้อีก  ถึงจะอยู่ไกลกันตั้งร้อยโยชน์ก็ตาม ขอให้ข้าพเจ้านำมาเป็นภรรยาให้จงได้<br />
<br />
เมื่อคนทั้งสองตายแล้ว  ก็ได้ไปเกิดในสวรรค์  ส่วนพี่สะใภ้จุติจากสวรรค์แล้ว ลงมาเกิดเป็นพระนางประภาวดี  ส่วนน้องสามีลงมาเป็นพระเจ้ากุสราช  คือพระโพธิสัตว์เจ้านี้เอง แต่ด้วยอำนาจแห่งบุพพกรรมที่โกรธแล้วเอาขนมกลับคืนมานั้น พระโพธิสัตว์เจ้าจึงได้เป็นผู้มีรูปร่างไม่งดงาม น่าเกลียด ดังนี้
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
