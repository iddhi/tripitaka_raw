<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 5</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 5 : วรรคที่ ๑ ปัญหาที่ ๑๐ ถามลักษณะศรัทธา, ปัญหาที่ ๑๑ ถามลักษณะวิริยะ, ปัญหาที่ ๑๒ ถามลักษณะสติ, ปัญหาที่ ๑๓ ถามลักษณะสมาธิ, ปัญหาที่ ๑๔ ถามลักษณะปัญญา, ปัญหาที่ ๑๕ ถามหน้าที่แห่งธรรมต่างๆ กัน </div>
<br />
<h3 align="CENTER">
 ตอนที่  ๕</h3>
<h3 align="CENTER">
ปัญหาที่ ๑๐  ถามลักษณะศรัทธา </h3>
<br />
 ข้าแต่พระนาคเสน  ศรัทธา  เป็นลักษณะอย่างไร ? <br />
มหาราชะ  ศรัทธามีความผ่องใสเป็นลักษณะ และมีการแล่นไปเป็นลักษณะ  ขอถวายพระพร<br />
<br />
<h3>
ศรัทธามีความผ่องใส</h3>
 ข้าแต่พระผู้เป็นเจ้า  ที่ว่าศรัทธามีความผ่องใสเป็นลักษณะนั้น  เป็นประการใด ? <br />
 มหาราชะ  ศรัทธาเมื่อเกิดขึ้นก็ข่มนิวรณ์ไว้ ทำจิตให้ปราศจากนิวรณ์  ทำจิตให้ผ่องใสไม่ขุ่นมัว  อย่างนี้แหละ เรียกว่ามีความผ่องใสเป็นลักษณะ  ขอถวายพระพร <br />
 ขอนิมนต์อุปมาด้วย  พระผู้เป็นเจ้า <br />
<br />
<h3>
อุปมาพระเจ้าจักรพรรดิ</h3>
 มหาราชะ  พระเจ้าจักรพรรดิเสด็จพระราชดำเนินทางไกล พร้อมด้วยจตุรงคเสนาต้องข้ามแม่น้ำน้อยไป  น้ำในแม่น้ำน้อยนั้น ย่อมขุ่นไปด้วยช้าง  ม้า  รถ  พลเดินเท้า เมื่อพระเจ้าจักรพรรดิเสด็จข้ามไปแล้ว ได้ตรัสสั่งพวกอำมาตย์ว่า  จงนำน้ำดื่มมาเราจะดื่มน้ำ  แก้วมณีสำหรับทำน้ำให้ใส ของพระเจ้าจักรพรรดินั้นมีอยู่ พวกอำมาตย์รับพระราชโองการแล้ว  ก็นำแก้วมณีนั้นไปกดลงในน้ำ พอวางแก้วมณีนั้นลงไปในน้ำ  สาหร่าย  จอก  แหนทั้งหลายก็หายไป โคลนตมก็จมลงไป  น้ำก็ใสไม่ขุ่นมัว พวกอำมาตย์ก็ตักน้ำนั้นไปถวายพระเจ้าจักรพรรดิกราบทูลว่า  เชิญเสวยเถิด  พระเจ้าข้า  น้ำที่ไม่ขุ่นมัวฉันใด  ก็ควรเห็นจิตฉันนั้น พวกอำมาตย์ฉันใด ก็ควรเห็นพระโยคาวจรฉันนั้น สาหร่าย  จอก  แหน  โคลนตมนั้นฉันใด ก็ควรเห็นกิเลสฉันนั้น แก้วมณีอันทำน้ำให้ใสฉันใด  ก็ควรเห็นศรัทธาฉันนั้นฉะนั้น  พอวางแก้วมณีอันทำน้ำให้ใสลงไปในน้ำ  สาหร่ายจอกแหนก็หายไป โคลนตมก็จมลงไป  น้ำก็ใสไม่ขุ่นมัวฉันใด เมื่อศรัทธาเกิดขึ้นก็ข่มนิวรณ์ไว้  ทำให้จิตผ่องใส ไม่ขุ่นมัวจากความพอใจในรูปสวย  เสียงเพราะ  กลิ่นหอม รสอร่อย  สัมผัสระหว่างเพศ  การไม่ชอบใจ  ฟุ้งซ่าน ง่วงและสงสัยฉันนั้น  อย่างนี้แหละเรียกว่า  ศรัทธามีความผ่องใส เป็นลักษณะ  ขอถวายพระพร<br />
<br />
<h3>
ศรัทธามีการแล่นไป</h3>
 ข้าแต่พระผู้เป็นเจ้า  ข้อว่า  ศรัทธามีการแล่นไป เป็นลักษณะนั้น  คืออย่างไร ? <br />
 ขอถวายพระพร  พระโยคาวจรเลื่อมใสในปฏิปทาของพระอริยเจ้าแล้ว จิตของพระโยคาวจรเหล่านั้นก็แล่นไปในโสดาปัตติผล สกิทาคามีผล อนาคามีผล อรหัตผล  เป็นลำดับไปแล้ว พระโยคาวจรนั้นก็กระทำความเพียรเพื่อให้ถึงธรรมที่ยังไม่ถึง เพื่อให้บรรลุธรรมที่ยังไม่ได้บรรลุ  เพื่อกระทำให้แจ้งซึ่งธรรมที่ยังไม่ได้กระทำให้แจ้ง  อย่างนี้แหละมหาบพิตร  เรียกว่าศรัทธามีการแล่นไปเป็นลักษณะ <br />
 นิมนต์อุปมาให้แจ้งด้วย <br />
<br />
<h3>
อุปมาบุรุษผู้ข้ามแม่น้ำ</h3>
 มหาราชะ  เมฆใหญ่ตกลงบนภูเขาแล้วก็มีน้ำไหลลงไปสู่ที่ต่ำ ทำซอกเขาระแหงห้วยให้เต็มแล้ว  ก็ล้นไหลไปสู่แม่น้ำเซาะฝั่งทั้งสองไป เมื่อฝูงคนมาถึงไม่รู้ที่ตื้นที่ลึกแห่งแม่น้ำนั้นก็กลัว จึงยืนอยู่ริมฝั้งอันกว้างลำดับนั้น  ก็มีบุรุษคนหนึ่งมาถึง  เขาเป็นผู้มีกำลังเรี่ยวแรงมาก ได้เหน็บชายผ้านุ่งให้แน่น  แล้วกระโดดลงไปในน้ำ ว่ายข้ามน้ำไป มหาชนได้เห็นบุรุษนั้นข้ามน้ำไปได้ ก็พากันว่ายข้ามตามฉันใด  พระโยคาวจรได้เห็นปฏิปทาของพระอริยะเหล่าอื่นแล้ว  ก็มีจิตแล่นไปในโสดาปัตติผล สกิทาคามีผล  อนาคามีผล  อรหัตผล  แล้วก็กระทำความเพียรเพื่อถึงธรรมที่ไม่ยังถึง เพื่อบรรลุธรรมที่ยังไม่บรรลุ  เพื่อทำให้แจ้งซึ่งธรรมที่ยังไม่ได้ทำให้แจ้งฉันนั้น อย่างนี้แหละเรียกว่า  ศรัทธามีการแล่นไป   เป็นลักษณะข้อนี้สมกับที่สมเด็จพระชินสีห์ตรัสไว้ว่า บุคคลย่อมข้ามห้วงน้ำได้ด้วยศรัทธา  ย่อมข้ามมหาสมุทรได้ด้วยความไม่ประมาท ย่อมล่วงทุกข์ได้ด้วยความเพียร  ย่อมบริสุทธิ์ได้ด้วยปัญญา ดังนี้  ขอถวายพระพร<br />
 ชอบแล้ว  พระนาคเสน <br />
<br />
อธิบาย        บุคคลมีศรัทธาต่อสิ่งใด  เมื่อระลึกถึงสิ่งนั้น  หรือบุคคลนั้น จิตใจย่อมผ่องใส  และจิตใจของเขาย่อมแล่นไปยังสิ่งนั้น หรือบุคคลนั้นเสมอๆ        ผู้ศรัทธาในพระนิพพาน  หรือผู้ถึงนิพพานแล้ว  จิตย่อมแล่นไปในนิพพานเนืองๆ  มีนิพพานเป็นอารมณ์อยู่เสมอ  ย่อมทำความเพียรเพื่อบรรลุพระนิพพานนั้น<br />
<br />
<h3 align="CENTER">
 ปัญหาที่  ๑๑   ถามลักษณะวิริยะ  </h3>
 ข้าแต่พระนาคเสน  วิริยะ  คือความเพียร  มีลักษณะอย่างไร? <br />
 มหาราชะ  ความเพียรมีการค้ำจุนไว้เป็นลักษณะ กุศลธรรมเหล่านั้นทั้งสิ้นอันความเพียรค้ำจุนไว้แล้วย่อมไม่เสื่อม<br />
 ขอนิมนต์อุปมาก่อน <br />
<br />
<h3>
อุปมาเรือนที่จะล้ม</h3>
 ขอถวายพระพร  เมื่อเรือนจะล้มบุคคลค้ำไว้ด้วยไม้อื่น เรือนที่ถูกค้ำไว้นั้นก็ไม่ล้มฉันใด  ความเพียรก็มีการค้ำจุนไว้เป็นลักษณะ กุศลธรรมเหล่านั้นทั้งสิ้นก็ไม่เสื่อมฉันนั้น <br />
 ขอนิมนต์อุปมาให้ยิ่งขึ้นไปอีก <br />
<br />
<h3>
อุปมาพวกเสนา</h3>
 มหาราชะ  พวกเสนาจำนวนน้อย  ต้องพ่ายแพ้แก่เสนาหมู่มาก หากพระราชาทรงกำชับไปให้ดี  ทั้งเพิ่มกองหนุนส่งไปให้ เสนาจำนวนน้อยกับกองหนุนนั้นต้องชนะเสนาหมู่มากได้ฉันใด ความเพียรก็มีการค้ำจุนไว้เป็นลักษณะ กุศลธรรมเหล่านั้นทั้งสิ้นอันความเพียรอุดหนุนแล้วก็ไม่เสื่อมฉันนั้น  ข้อนี้สมกับที่สมเด็จพระทรงธรรม์ตรัสไว้ว่า         อริยสาวกผู้มีความเพียรเป็นกำลัง  ย่อมละอกุศล  เจริญกุศลได้ ละสิ่งที่มีโทษ  เจริญสิ่งที่ไม่มีโทษได้  ย่อมไม่เสื่อมจากพระสัทธรรม ดังนี้  ขอถวายพระพร"<br />
 พระผู้เป็นเจ้ากล่าวแก้ถูกต้องดีแล้ว <br />
<br />
อธิบาย        การทำความเพียรนั้น  คือไม่มากเกินไปหรือน้อยเกินไป ถ้าหย่อนเกินไป  ก็จะเอียงไปทางเกียจคร้าน  ถ้าตึงเกินไปก็จะฟุ้งซ่านจึงควรทำความเพียรแต่พอดี<br />
<br />
<h3 align="CENTER">
  ปัญหาที่  ๑๒   ถามลักษณะสติ  </h3>
 ข้าแต่พระนาคเสน  สติ  มีลักษณะอย่างไร ? <br />
 มหาราชะ  สติ  มีลักษณะ  ๒  ประการคือ ๑. มีการเตือนเป็นลักษณะ ๒. มีการถือไว้  เป็นลักษณะ  ขอถวายพระพร <br />
<br />
<h3>
สติมีการเตือน</h3>
 ข้าแต่พระผู้เป็นเจ้า  ข้อว่าสติมีการเตือนเป็นลักษณะนั้น คืออย่างไร ? <br />
 ขอถวายพระพร  สติเมื่อเกิดขึ้นก็เตือนให้รู้จักสิ่งที่เป็นกุศล อกุศล  มีโทษ  ไม่มีโทษ  เลวดี  ดำขาว  ว่าเหล่านี้เป็นสติปัฏฐาน  ๔  เหล่านี้เป็นสัมมัปปธาน  ๔ เหล่านี้เป็นอิทธิบาท  ๔  เหล่านี้เป็นอินทรีย์  ๕ เหล่านี้เป็นพละ  ๕  เหล่านี้เป็นโพชฌงค์ ๗  เหล่านี้เป็นอริยมรรคประกอบด้วยองค์ ๘  อันนี้เป็นสมถะ  อันนี้เป็นวิปัสสนา  อันนี้เป็นวิชชา อันนี้เป็นวิมุตติ เหล่านี้เป็นเจตสิกธรรม ดังนี้ ลำดับนั้นพระโยคาวจรก็เกี่ยวข้องธรรมที่ควรเกี่ยวข้อง ไม่เกี่ยวข้องธรรมที่ไม่ควรเกี่ยวข้อง  คบหาธรรมที่ควรคบหา ไม่คบหาธรรมที่ไม่ควรคบหา อย่างนี้แหละมหาบพิตร  เรียกว่า  สติมีการเตือน  เป็นลักษณะ<br />
 ขอได้โปรดอุปมาด้วย <br />
<br />
<h3>
อุปมานายคลังของพระราชา</h3>
 มหาราชะ  นายคลังของพระราชา  ย่อมทูลเตือนพระเจ้าจักรพรรดิ  ให้ทรงระลึกถึงราชสมบัติในเวลาเช้าเย็นว่า  ข้าแต่สมมุติเทพ  ช้างของพระองค์มีเท่านี้   ม้ามีเท่านี้ รถมีเท่านี้  พลเดินเท้ามีเท่านี้  เงินมีเท่านี้  ทองมีเท่านี้ สิ่งที่เป็นประโยชน์เกื้อกูลแก่เจ้าของมีเท่านี้  ขอพระองค์จงทรงระลึกเถิด พระเจ้าข้า  ข้อนี้มีอุปมาฉันใด  สติเมื่อเกิดขึ้น  ก็เตือนให้ระลึกถึงธรรมที่เป็นกุศล อกุศล มีโทษไม่มีโทษ  เลวดี  ดำขาว  ว่าเหล่านี้เป็นสติปัฏฐาน ๔  เหล่านี้เป็นสัมมัปปธาน  ๔  ฯลฯ ลำดับนั้น  พระโยคาวจรก็เกี่ยวข้องกับธรรมที่ควรเกี่ยวข้อง ไม่เกี่ยวข้องกับธรรมที่ไม่ควรเกี่ยวข้อง  คบกับธรรมที่ควรคบ ไม่คบกับธรรมที่ไม่ควรคบ  อย่างนี้แหละมหาบพิตร  ชื่อว่า สติมีการเตือน  เป็นลักษณะ <br />
 ชอบแล้ว  พระนาคเสน <br />
<br />
<h3>
สติมีการถือไว้</h3>
พระเจ้ามิลินท์ตรัสถามต่อไปว่า  ข้าแต่พระนาคเสน  ข้อว่า  สติมีการถือไว้  เป็นลักษณะนั้น เป็นประการใด  ? <br />
 มหาราชะ  สติเมื่อเกิดขึ้น  ก็ชักชวนให้ถือเอาซึ่งคติแห่งธรรมทั้งหลายว่า ธรรมเหล่านี้มีประโยชน์  ธรรมเหล่านี้ไม่มีประโยชน์ ธรรมเหล่านี้มีอุปการะ  ธรรมเหล่านี้ไม่มีอุปการะลำดับนั้น  พระโยคาวจรก็ละธรรมอันไม่มีประโยชน์เสีย ถือเอาธรรมที่มีประโยชน์ละธรรมที่ไม่มีอุปการะเสีย  ถือเอาแต่ธรรมที่มีอุปการะ อย่างนี้แหละ  มหาบพิตร  ชื่อว่าสติมีการถือเอาไว้เป็นลักษณะ <br />
 ขอนิมนต์อุปมาให้ทราบด้วย <br />
<br />
<h3>
อุปมานายประตูของพระราชา</h3>
มหาราชะ  นายประตูของพระราชาย่อมต้องรู้จักผู้ที่มีประโยชน์ และไม่มีประโยชน์แก่พระราชา  ผู้ที่มีอุปการะ  หรือไม่มีอุปการะแก่พระราชา เป็นต้นลำดับนั้น  นายประตูก็กำจัดพวกที่ไม่มีประโยชน์เสีย รับให้เข้าไปเฉพาะพวกที่มีประโยชน์  กำจัดพวกที่ไม่มีอุปการะเสีย ให้เข้าไปแต่พวกที่มีอุปการะฉันใดสติเมื่อเกิดขึ้น  ก็ชักชวนให้ถือเอาคติแห่งธรรมทั้งหลายฉันนั้นว่า ธรรมเหล่านี้มีประโยชน์  ธรรมเหล่านี้ไม่มีประโยชน์ ธรรมเหล่านี้มีอุปการะ  ธรรมเหล่านี้ไม่มีอุปการะลำดับนั้น  พระโยคาวจรก็กำจัดธรรมอันไม่มีประโยชน์เสีย ถือเอาแต่ธรรมที่มีประโยชน์  ละธรรมอันไม่มีอุปการะเสีย ถือเอาแต่ธรรมอันมีอุปการะ อย่างนี้แหละ  มหาบพิตร ชื่อว่าสติมีการถือไว้เป็นลักษณะ ข้อนี้สมกับที่พระผู้มีพระภาคเจ้าตรัสไว้ว่า สติ  จะ  โข  อะหัง  ภิกขเว  สัพพัตถิกัง  วทามิ ดูก่อนภิกษุทั้งหลาย เรากล่าวว่าสติประกอบด้วยประโยชน์ทั้งปวง ดังนี้ ขอถวายพระพร"<br />
<br />
<h3>
ฏีกามิลินท์ (คัมภีร์ขยายความมิลินทปัญหา)</h3>
อธิบายคำว่า<b>ซึ่งคติแห่งธรรมทั้งหลาย</b>  ได้แก่ถึงซึ่งความสำเร็จผลที่ต้องการ และไม่ต้องการแห่งธรรมทั้งหลาย  อันเป็นกุศลและอกุศล  ส่วนคำว่า  <b>ดำขาว</b> <br />
มีความหมายว่า  ดำนั้นได้แก่สิ่งที่ไม่ดี ส่วนขาวนั้นได้แก่สิ่งที่ดี<br />
<br />
<h3 align="CENTER">
  ปัญหาที่  ๑๓   ถามลักษณะสมาธิ </h3>
 ข้าแต่พระนาคเสน  สมาธิ  มีลักษณะอย่างไร ? <br />
 มหาราชะ  สมาธิมีการเป็นหัวหน้าเป็นลักษณะ  กุศลธรรมทั้งหลาย มีสมาธิเป็นหัวหน้าน้อมไปในสมาธิ  โน้มไปในสมาธิ  เงื้อมไปในสมาธิ ขอถวายพระพร <br />
 ขอนิมนต์อุปมา  พระผู้เป็นเจ้า <br />
<br />
<h3>
อุปมากลอนแห่งเรือนยอด</h3>
 ขอถวายพระพร  เช่นเดียวกับกลอนแห่งเรือนยอดทั้งหลายย่อมไปรวมอยู่ที่ยอด  น้อมไปที่ยอด  โน้มไปที่ยอด  เงื้อมไปที่ยอด ฉันใด  กุศลธรรมทั้งหลายก็มีสมาธิเป็นหัวหน้า  น้อมไปในสมาธิ โน้มไปในสมาธิ  เงื้อมไปในสมาธิฉันนั้น <br />
 นิมนต์อุปมาให้ยิ่งขึ้นไปอีก <br />
<br />
<h3>
อุปมาพระราชา</h3>
 มหาราชะ  เวลาพระราชาเสด็จออกสงครามพร้อมด้วยจตุรงคเสนานั้น เสนาทั้งหลาย  เสนาบดีทั้งหลาย  ช้าง  ม้า รถ  พลเดินเท้าทั้งหลาย ก็มีพระราชาเป็นหัวหน้า  น้อมไปในพระราชา  โน้มไปในพระราชา เงื้อมไปในพระราชา  ห้อมล้อมพระราชาฉันใด กุศลธรรมทั้งหลาย  ก็มีสมาธิเป็นหัวหน้า  น้อมไปในสมาธิ โน้มไปในสมาธิ  เงื้อมไปในสมาธิฉันนั้น  อย่างนี้แหละ มหาบพิตร  ชื่อว่าสมาธิมีความเป็นหัวหน้าเป็นลักษณะ ข้อนี้สมกับที่สมเด็จพระมหามุนีตรัสไว้ว่า  สมาธิ   ภิกขเว  ภาเวถะ  สมาธิโก  ภิกขุ  ยถาภูตัง ปชานาติ  ดูก่อนภิกษุทั้งหลาย เธอทั้งหลายจงอบรมสมาธิ ภิกษุผู้ได้สมาธิย่อมรู้ตามความเป็นจริง  ดังนี้  ขอถวายพระพร<br />
 ถูกต้องดีแล้ว  พระนาคเสน <br />
<br />
<h3 align="CENTER">
  ปัญหาที่   ๑๔   ถามลักษณะปัญญา  </h3>
 ข้าแต่พระนาคเสน  ปัญญามีลักษณะอย่างไร ? <br />
 มหาราชะ  ปัญญามีการตัดเป็นลักษณะ  ตามที่อาตมภาพได้ถวายวิสัชนาไว้แล้ว อีกประการหนึ่ง  ปัญญามีการทำให้สว่างเป็นลักษณะ ขอถวายพระพร <br />
 ข้าแต่พระผู้เป็นเจ้า  ปัญญามีการทำให้สว่าง  เป็นลักษณะอย่างไร? <br />
 มหาราชะ  ปัญญาเมื่อเกิดขึ้นก็กำจัดเครื่องทำให้มืดคืออวิชชา  ทำให้เกิดความสว่างคือวิชชา   ทำให้เกิดความแจ่มแจ้งคือญาณ  ทำให้อริยสัจปรากฏ ลำดับนั้นพระโยคาวจรก็เห็นด้วยปัญญาอันชอบว่า  อนิจจัง ทุกขัง  อนัตตา  ขอถวายพระพร <br />
  ขอพระคุณเจ้าได้โปรดอุปมา <br />
<br />
<h3>
อุปมาผู้ส่องประทีป</h3>
 มหาราชะ  เปรียบปานบุรุษส่องประทีปเข้าไปในเรือนที่มืด แสงประทีปย่อมกำจัดความมืด  ทำให้เกิดแสงสว่าง  ทำให้รูปทั้งหลายปรากฏฉันใด ปัญญาเมื่อเกิดขึ้นก็กำจัดความมืดคืออวิชชา   ทำให้เกิดแสงสว่างคือวิชชา  ทำให้เกิดความแจ่มแจ้งคือ  ญาณ  ทำให้อริยสัจทั้งหลายปรากฏ ลำดับนั้นพระโยคาวจรก็เห็นด้วยปัญญาอันชอบว่า  อนิจจัง ทุกขัง  อนัตตา  ฉันนั้น อย่างนี้แหละมหาบพิตร  ชื่อว่าปัญญามีการ  ทำให้สว่างเป็นลักษณะ  ขอถวายพระพร<br />
 ถูกแล้ว  พระนาคเสน <br />
<br />
<h3>
ฏีกามิลินท์</h3>
อธิบายคำว่า   ปัญญาอันชอบ  ได้แก่ปัญญาอันเกิดจากวิปัสสนาญาณ<br />
<br />
<h3 align="CENTER">
  ปัญหาที่ ๑๕    ถามหน้าที่แห่งธรรมต่างๆ กัน </h3>
 ข้าแต่พระนาคเสน  ธรรมเหล่านี้มีอยู่ต่างๆ กัน  แต่ให้สำเร็จประโยชน์อย่างเดียวกันหรือ? <br />
 อย่างนั้น  มหาบพิตร  ธรรมเหล่านี้มีอยู่ต่างๆ กัน แต่ให้สำเร็จประโยชน์อย่างเดียวกัน  คือฆ่ากิเลสเหมือนกัน ขอถวายพระพร <br />
 ขอนิมนต์อุปมาด้วย <br />
<br />
<h3>
อุปมาเสนาต่างๆ</h3>
 มหาราชะ  เสนามีหน้าที่ต่างๆ กันคือ   เสนาช้าง เสนาม้า  เสนารถ  เสนาพลเดินเท้า  เสนาเหล่านั้นย่อมให้สำเร็จสงครามอย่างเดียวกัน ย่อมชนะเสนาฝ่ายอื่นในสงครามอย่างเดียวกันฉันใด ธรรมเหล่านี้ถึงมีอยู่ต่างๆ กัน  ก็ให้สำเร็จประโยชน์อย่างเดียวกัน คือฆ่ากิเลสอย่างเดียวกัน  ขอถวายพระพร<br />
 พระผู้เป็นเจ้าวิสัชนาสมควรแล้ว <br />
<br />
จบวรรคที่  ๑<br />
<br />
<h3 align="CENTER">
 สรุปความ  </h3>
คำว่า   ธรรมเหล่านี้  หมายถึงธรรมที่กล่าวมาแล้วข้างต้น คือ        <b>มนสิการ</b>มีลักษณะ  ถือไว้        กุศลธรรมอื่นๆ  ได้แก่  ศีล  และ  อินทรีย์  ๕  คือ ศรัทธา  วิริยะ  สติ  สมาธิ  ปัญญา มีลักษณะดังนี้        <b>ศีล</b>  มีลักษณะเป็นที่ตั้ง        <b>ศรัทธา</b>  มีลักษณะผ่องใส  และแล่นไป        <b>วิริยะ</b>  มีลักษณะค้ำจุนไว้        <b>สติ</b>  มีลักษณะเตือนและถือไว้        <b>สมาธิ</b>  มีลักษณะเป็นหัวหน้า        <b>ปัญญา</b>  มีลักษณะตัดและทำให้สว่าง<br />
<br />
ธรรมเหล่านี้จึงมีหน้าที่ต่างๆ   กัน  แต่มุ่งประโยชน์อย่างเดียวกัน คือฆ่ากิเลสให้เป็นสมุจเฉทปหาน  ตามที่ท่านได้อุปมาไว้ฉันใด        เสนาช้าง  ม้า รถ  พลเดินเท้า  เสนาเหล่านั้น  ย่อมช่วยกันทำสงคราม เพื่อที่จะมีชัยชนะต่อข้าศึกศัตรู  ก็มีอุปมาฉันนั้น        รวมความว่า  ปัญหาทั้งหมดที่ผ่านมานี้เป็นปัญหาที่พระเจ้ามิลินท์ถามพระนาคเสนถึงวิธีปฏิบัติที่จะไม่เกิดอีก  ว่าจะต้องประกอบด้วยธรรมอะไรบ้าง หวังว่าท่านผู้อ่านคงจะเข้าใจ  ตามที่ได้สรุปความมาให้ทราบนี้.<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm

<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
