<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 16</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 16 : เมณฑกปัญหาวรรคที่ ๑ ปัญหาที่ ๕ ตาทิพย์ของพระเจ้าสีวิราช, ปัญหาที่ ๖ ถามเรื่องการตั้งครรภ์</div>
<br />
<h3 align="CENTER">
ตอนที่  ๑๖</h3>
<h3 align="CENTER">
ปัญหาที่ ๕ ตาทิพย์ของพระเจ้าสีวิราช </h3>
<br />
สำหรับในฉบับนี้จะขอนำ  ประวัติพระเจ้าสีวิราช ซึ่งมีอยู่ในพระสุตตันตปิฏกมาให้อ่านกัน  เพื่อท่านจะได้ทราบว่าพระโพธิสัตว์กว่าจะได้ตรัสรู้เป็นพระพุทธเจ้านั้น  จะต้องบำเพ็ญบารมีด้วยความยากลำบากเพียงใด เมื่อท่านได้อ่านเรื่องนี้แล้ว  อาจจะถึงกับสะอื้นก็ได้ เพราะความตื้นตันใจในน้ำพระทัยของพระองค์ พระเจ้าสีวิราชบรมโพธิสัตว์ในอดีตกาลล่วงมาแล้ว  ครั้งพระเจ้าสีวิมหาราชได้เสวยราชสมบัติอยู่ในอริฏฐบุรี  แว่นแคว้นสีวี  หรือประเทศสีพีนั้น  พระมหาสัตว์เจ้าได้บังเกิดเป็นพระราชโอรสของพระเจ้าสีวิมหาราช มีนามว่า  สีวิกุมาร<br />
<br />
เมื่อสีวิกุมารนั้นเติบโตขึ้นแล้ว  ก็ได้ไปศึกษาศิลปศาสตร์ที่เมืองตักสิลา เวลากลับบ้านเมืองแล้วก็ได้เป็นอุปราช   ในเวลาต่อมาเมื่อพระราชบิดาสวรรคตแล้วก็ได้เป็นพระราชาได้ทรงมั่นอยู่ในทศพิธราชธรรม        พระองค์ได้ทรงสร้างโรงทานไว้  ๖  แห่งคือที่ประตูพระนครทั้ง ๔  แห่ง  ท่ามกลางพระนคร กับที่ประตูพระราชวัง แล้วทรงบริจาคมหาทานสิ้นพระราชทรัพย์วันละ ๖  แสน  กับทรงรักษาอุโบสถศีลทุกวัน  ๘  ค่ำ  ๑๔  ค่ำ ๑๕  ค่ำตลอดมา        อยู่มาวันหนึ่งพระราชาได้ประทับอยู่ที่ราชบัลลังก์ภายในเศวตฉัตร ในวันปุณณมีดีถีเพ็ญเวลาเช้า  ทรงนึกถึงทานที่พระองค์ทรงบริจาค ก็ไม่ทรงเห็นสิ่งของภายนอกซึ่งพระองค์ยังไม่เคยได้ทรงบริจาค จึงทรงดำริว่า        ของนอกกายที่เรายังไม่ได้ให้ทานนั้นไม่มี การให้ทานของนอกกายไม่ทำให้เราดีใจได้ เราใคร่จะให้ทานของในกาย  ในเวลาเราไปที่โรงทานขออย่าให้มียาจกคนใดคนหนึ่งขอทานของนอกกาย  ขอให้เขาขอของในกาย ถ้ามีใครจักขอเนื้อในกายของเรา  เราก็จักเชือดออกให้ ถ้ามีใครของโลหิตของเรา  เราก็จักเจาะออกให้  มีใครมาขอเราไปเป็นทาส เราก็จักยอมไป  มีใครมาขอจักษุของเรา  เราก็จะควักออกให้<br />
<br />
<h3>
พระอินทร์จำแลงมาทดลอง</h3>
เมื่อพระเจ้าสีวิราชทรงดำริอยู่ดังนี้ท้าวโกสีย์ในดาวดึงส์สวรรค์ก็ทรงทราบ จึงทรงดำริว่า  วันนี้พระเจ้าสีวิราชคิดว่า  จักควักจักษุออกให้เป็นทานแก่ยาจกที่ไปทูลขอ ดังนี้พระเจ้าสีวิราชจักทำได้จริงหรือไม่  เราจักไปทดลองดูท้าวสักกะทรงดำริดังนี้แล้ว  ก็ทรงจำแลงเป็นพราหมณ์ชราตาบอด ไปที่โรงทานในเวลาที่พระราชาเสด็จไปที่โรงทาน  แล้วประนมมือขึ้นร้องถวายชัยมงคล พระเจ้าสีวิราชได้ทอดพระเนตรเห็น  จึงทรงไสช้างพระที่นั่งบ่ายหน้าไปตรัสถามว่า  พราหมณ์....ต้องการสิ่งใด ? <br />
<br />
พราหมณ์แปลงก็ทูลตอบว่า  ข้าแต่มหาราชเจ้า  โลกสันนิวาสทั้งสิ้นได้ถูกเสียงสรรเสริญอันแผ่ไป ด้วยอาศัยพระองค์มีพระหฤทัยยินดีในการให้ทานถูกต้องอยู่เป็นนิจ ข้าพระองค์เป็นคนตาบอดทั้งสองข้าง  ส่วนพระองค์เป็นผู้มีพระจักษุดีทั้งสองข้าง ขอพระองค์จงโปรดประทานจักษุสักข้างหนึ่งให้แก่ข้าพระองค์ด้วยเถิด พระเจ้าข้า <br />
<br />
ลำดับนั้น  พระมหาสัตว์เจ้าก็ทรงยินดีว่าเป็นลาภอันใหญ่ของเราแล้ว วันนี้ความประสงค์ของเราจักสำเร็จแล้ว  เราจักได้ให้ทานที่เรายังไม่เคยให้ ครั้งทรงดำริดังนี้แล้วจึงได้ตรัสขึ้นว่า  นี่แน่ะวณิพก  ใครแนะนำให้เจ้ามาขอจักษุต่อเรา  ซึ่งเป็นของที่นำออกให้ทานได้ยาก แต่ว่าเราจักให้แก่พราหมณ์ตามประสงค์ <br />
<br />
ตรัสดังนี้แล้วก็ทรงดำริว่า  การที่เราจะควักจักษุทั้งสองออกให้เป็นทานในที่นี้ เป็นการไม่สมควร  จึงได้ทรงนำพราหมณ์นั้นกลับเข้าไปพระราชวัง ประทับนั่งบนราชอาสน์แล้วจึงตรัสสั่งให้แพทย์สีวิกะเข้าเฝ้า  รับสั่งว่า เจ้าจงทำจักษุทั้งสองของเราให้บริสุทธิ์ในบัดนี้ <br />
<br />
ในคราวนั้น  ก็มีเสียงระบือไปตลอดพระนครว่า  พระราชาจะควักพระเนตรทั้งสองออกให้เป็นทานแก่พราหมณ์ พวกราชวัลลภมีเสนาบดีเป็นต้น  และชาวพระนครสนมกำนัลในทั้งปวง  ก็ได้พร้อมกันเข้าเฝ้ากราบทูลคัดค้านว่า  ขอเทวราชเจ้าอย่าได้พระราชทานจักษุเลย  ขอพระองค์อย่าได้ทรงสละข้าพระบาททั้งปวง ให้เป็นทานของพระราชาองค์อื่นเลย  ขอพระองค์จงพระราชทานแต่ทรัพย์สิน เงิน  ทอง  ช้างม้า  รถอลงกรณ์เถิด  พระเจ้าข้า <br />
<br />
พระเจ้าสีวีราชจึงตรัสว่า ผู้ใดกล่าวว่าจักให้แล้วไม่ให้  ผู้นั้นชื่อว่าเอาบ่วงมาสวมคอของตน ผู้ใดกล่าวว่าจักให้แล้วไม่ให้  ผู้นั้นชื่อว่าเลวกว่าคนเลว ผู้นั้นจะต้องถึงที่ลงอาญาของพระยายม  มีผู้ขอสิ่งใดควรให้สิ่งนั้น สิ่งใดเขาไม่ขอไม่ควรให้สิ่งนั้น  พราหมณ์นี้ได้ขอสิ่งใดต่อเรา เราจักให้สิ่งนั้น <br />
<br />
<h3>
ทรงให้ทานเพื่อพระสัพพัญญุตญาณ</h3>
ลำดับนั้น  พวกอำมาตย์จึงกราบทูลถามว่า         พระองค์ปรารถนาสิ่งใด  ปรารถนาอายุหรือวรรณะ  สุขะ พละ  ประการใด  จึงจักพระราชทานจักษุให้แก่พราหมณ์ในบัดนี้พระเจ้าข้า ? <br />
พระเจ้าสีวิราชตรัสตอบว่า         เราไม่ได้ให้ทานเพราะเห็นแก่ทรัพย์  ยศ  หรือบุตรภรรยา แว่นแคว้นบ้านเมืองอันใด  เราเห็นว่าการให้ทาน  เป็นธรรมเนียมของสัตบุรุษทั้งหลายแต่โบราณ เราจึงได้ยินดีในการให้ทาน        สัตบุรุษทั้งหลายแต่เก่าก่อน  เมื่อยังไม่ได้บำเพ็ญบารมีให้เต็มที่แล้ว ก็ไม่สามารถจะเป็นพระสัพพัญญูได้  เราจักบำเพ็ญบารมีให้เต็มที่ เพื่อจะได้เป็นพระสัพพัญญู <br />
<br />
เมื่ออำมาตย์ทั้งหลายได้ฟังพระราชดำรัสตอบดังนี้แล้ว ก็หมดหนทางที่จะทูลทัดทานจำต้องนิ่งเฉยอยู่        ฝ่ายพระเจ้าสีวิราชก็ได้ตรัสสั่งนายแพทย์สีวิกะว่า  นี่แน่ะสีวิกะ  เธอเป็นมิตรสหายของเรา เธอได้ศึกษาวิชาแพทย์มาเป็นอันดีแล้ว เธอจงทำตามถ้อยคำของเราให้ดี  เมื่อเราลืมตาขึ้นมองดู เธอจงควักตาของเราให้หลุดออกเหมือนกับควักจาวตาล  แล้ววางไว้ที่มือของคนขอทาน คือพราหมณ์คนนี้  ในบัดนี้เถิด <br />
<br />
<h3>
พระโพธิสัตว์ได้รับทุกขเวทนาหนัก</h3>
ลำดับนั้น  นายแพทย์สีวิกะกราบทูลว่า         ข้าแต่มหาราชเจ้า  การให้จักษุเป็นทานนี้เป็นของสำคัญมาก ขอพระองค์จงใคร่ครวญให้ดีเถิด <br />
พระเจ้าสีวิราชตรัสตอบว่า         เราใคร่ครวญดีแล้ว  เธอจงอย่าชักช้าอย่าพูดมากกับเรา<br />
นายแพทย์สีวิกะจึงคิดว่า   การที่แพทย์ผู้ได้ศึกษามาดีเช่นเรานี้ จะเอาศาตราคว้านพระเนตรของพระราชา  ย่อมไม่สมควร        เขาคิดดังนี้แล้ว  จึงผสมยาแล้วอบด้วยดอกบัวเขียว  แล้วป้ายพระเนตรข้างขวาของพระราชา พระเนตรข้างขวานั้นก็พลิกกลับทันทีทุกขเวทนาก็ได้เกิดขึ้นแก่พระราชา เขาจึงกราบทูลว่า         ข้าแต่มหาราชเจ้า  ขอพระองค์จงทรงกำหนดพระทัยดูเถิด การทำพระเนตรให้เป็นปกตินั้น  เป็นหน้าที่ของข้าพระองค์<br />
ตรัสตอบว่า   เธออย่าได้ชักช้า <br />
<br />
แล้วนายแพทย์นั้นก็ได้ทายาซ้ำอีก พระเนตรก็ได้หลุดจากหลุมพระเนตรในทันทีทุกขเวทนาอันเหลือประมาณก็ได้เกิดขึ้นแก่พระราชา  นายแพทย์นี้กราบทูลว่า ขอพระองค์จงทรงกำหนดพระทัยดูเถิด  ข้าพระองค์อาจทำให้เป็นปกติได้<br />
จึงตรัสว่า   หลีกไปอย่าได้ชักช้า <br />
นายแพทย์ก็ประกอบยาให้แรงขึ้นกว่าเดิม  แล้วน้อมเข้าไปถวาย พระเนตรนั้นก็ได้หมุนหลุดออกมาจากเบ้าพระเนตรด้วยกำลังยา แล้วตกออกมาห้อยอยู่ด้วยอำนาจเส้นเกี่ยวไว้แล้วนายแพทย์ก็กราบทูลอีกว่า  ข้าพระองค์อาจทำให้เป็นปกติได้ <br />
ตรัสตอบว่า  เจ้าอย่าได้ชักช้า <br />
<br />
ทุกขเวทนาอันเหลือที่จะประมาณก็ได้เกิดขึ้นแก่ท้าวเธอ พระโลหิตก็ได้ไหลออกมาจนเปียกพระภูษาที่ทรงนุ่ง  พวกนางสนมกำนัลใน อำมาตย์ข้าราชบริพารทั้งหลาย  ก็ได้พากันหมอบร้องไห้ว่า  ขอพระองค์อย่าได้ทรงบริจาคพระเนตรเลย  พระเจ้าข้า<br />
พระราชาทรงอดกลั้นทุกขเวทนาไว้แล้วจึงตรัสสั่งว่า  อย่าได้ชักช้า <br />
นายแพทย์จึงรับพระเนตรไว้ด้วยมือข้างซ้าย  ถือศาตราด้วยมือข้างขวา ตัดเส้นที่เกี่ยวดวงพระเนตรให้ขาด  แล้วรับเอาดวงพระเนตรไปวางลงที่ฝ่าพระหัตถ์ของพระเจ้าสีวิราช        พระบาทท้าวเธอได้ทอดพระเนตรพระจักษุข้างขวา  ด้วยพระจักษุข้างซ้าย แล้วตรัสเรียกพราหมณ์เข้าไปใกล้  ตรัสสั่งว่า  พระสัพพัญญุตญาณ  คือการรู้แจ้งสิ่งทั้งปวง  ได้เป็นที่รักยิ่งกว่าจักษุนี้ตั้งร้อยเท่าพันเท่าแสนท่า  การให้จักษุเป็นทานนี้ จงเป็นปัจจัยแก่พระสัพพัญญุตญาณนั้นเถิด <br />
<br />
ตรัสดังนี้แล้ว  ก็ได้พระราชาทานพระเนตรข้างขวานั้นแก่พราหมณ์ พราหมณ์ก็รับไปใส่ลงในจักษุของตน  แล้วบันดาลให้จักษุนั้นตั้งติดอยู่เป็นอันดี เหมือนกับดอกบัวสีเขียวอันแย้มบานฉะนั้น พระมหาสัตว์เจ้าได้ทรงทอดพระเนตรจักษุของพราหมณ์นั้น แล้วทรงพระดำริว่าการให้จักษุเป็นทานนี้  เป็นการดีแล้ว แล้วก็เกิดปีติทั่วพระวรกาย  ได้พระราชทานซึ่งพระเนตรอีกข้างหนึ่งแก่พราหมณ์นั้น พราหมณ์ผู้เป็นพระอินทร์นั้นก็รับพระเนตรข้างนั้นใส่ในจักษุของตน แล้วก็ออกจากพระราชวังเหาะขึ้นสู่สวรรค์ในทันใด<br />
<br />
พระศาสดาเมื่อจะทรงประกาศเนื้อความนั้น  จึงตรัสพระคาถาความว่า  หมอสีวิกะที่พระเจ้าสีวิราชทรงเตือนแล้ว ได้กระทำตามพระราชดำรัส ควักดวงพระเนตรทั้งสองของพระราชาออกแล้ว  ทรงพระราชทานแก่พราหมณ์ พราหมณ์นั้นก็ได้เป็นคนตาดี  พระราชาก็เข้าถึงความเป็นคนตาบอด<br />
<br />
แต่ในไม่ช้า  พระเนตรก็ได้เกิดขึ้นแก่พระราชาอีก  พระเนตรที่เกิดขึ้นนั้นไม่เป็นหลุม ได้เต็มขึ้นด้วยก้อนเนื้อเหมือนกับปมผ้ากัมพลและเหมือนกับภาพนัยน์ตาแห่งรูปปั้นฉะนั้น ทุกขเวทนาก็เสื่อมหายขาดไปสิ้น<br />
<br />
<h3>
ทรงสละราชสมบัติ</h3>
ลำดับนั้น  พระมหาสัตว์เจ้าได้ประทับอยู่ที่ปราสาทสัก ๒ - ๓ วัน  แล้วทรงพระดำริว่า  ไม่มีประโยชน์อันใดกับราชสมบัติแก่คนตาบอด เราจักมอบราชสมบัติให้แก่พวกอำมาตย์ จักไปบรรพชาอยู่ที่อุทยาน จักทำสมณธรรมจึงจะเป็นการดี  แล้วทรงโปรดให้ประชุมพวกอำมาตย์ ทรงแจ้งพระราชประสงค์ให้ทราบแล้วตรัสว่า        เราต้องการเพียงคนใช้สอยคนเดียวสำหรับทำกิจการต่างๆ  มีน้ำล้างหน้า  เป็นต้นเท่านั้น  ท่านทั้งหลายจงผูกเชือกให้เป็นราวสำหรับเราจักสาวไปในเวลาที่ทำสรีรกิจ<br />
<br />
ตรัสสั่งดังนี้แล้ว  ก็ตรัสสั่งนายสารถีให้เทียมรถ พวกอำมาตย์ไม่ยอมให้ท้าวเธอเสด็จไปด้วยรถ  ได้อัญเชิญท้าวเธอขึ้นประทับที่สุวรรณสีวีกาแล้วหามไป ให้ประทับนั่งที่ริมสระโบกขรณี  จัดการพิทักษ์รักษาเป็นอันดีแล้วจึงกลับมา<br />
<br />
<h3>
ท้าวสักกะทรงประทานพร</h3>
เมื่อพระราชาประทับนั่งอยู่ที่บัลลังก์ทรงนึกถึงทานของพระองค์ด้วยทรงปีติยินดี ในขณะนั้นอาสนะของท้าวสักกเทวราชก็ร้อนขึ้น  เมื่อพระองค์ทรงเล็งดูก็ทรงรู้เหตุนั้นจึงทรงดำริว่า เราจักให้พรแก่มหาราช  แล้วจักทำจักษุให้เป็นปกติ  จึงได้เสด็จมาเดินจงกรมอยู่ในที่ใกล้ของพระมหาสัตว์เจ้า พระมหาสัตว์เจ้าได้ทรงสดับเสียงฝีเท้าจึงตรัสถามว่า         นั่นเป็นใคร ? <br />
 ข้าพเจ้าเป็นท้าวสักกะ  ผู้เป็นจอมของเทวดา  ได้มาหาท่านแล้ว ขอท่านจงเลือกพรตามพระประสงค์ <br />
องค์พระมหาสัตว์จึงตรัสว่า         ข้าแต่ท้าวสักกะ  ทรัพย์ของข้าพเจ้าก็มีอยู่มากแล้ว กำลังก็มีอยู่มากแล้ว  บัดนี้ข้าพเจ้าเป็นคนตาบอด พอใจแต่ความตายเท่านั้น  ขอพระองค์จงประทานความตายแก่ข้าพเจ้าเถิด<br />
 นี่แน่ะพระเจ้าสีวิราช  เหตุไรพระองค์จึงอยากสิ้นพระชนม์ หรืออยากสิ้นพระชนม์เพราะความเป็นคนตาบอด  ? <br />
 ข้าพเจ้าอยากสิ้นพระชนม์เพระความเป็นคนตาบอด <br />
 นี่แน่ะมหาราช  อันธรรมดาการให้ทานย่อมไม่ให้ผลแต่ในภายหน้าเท่านั้น แม้ในปัจจุบันนี้ก็ให้ผล  เขาขอพระเนตรของพระองค์เพียงข้างเดียว พระองค์ก็ได้พระราชทานทั้งสองข้าง  เพราะฉะนั้น  ขอพระองค์จงตั้งสัจจกิริยาเถิด เมื่อพระองค์ตั้งสัจจกิริยาพระเนตรก็จักเกิดขึ้นแก่พระองค์อีก<br />
 ข้าแต่ท้าวสักกะ  ถ้าพระองค์ประสงค์จะประทานจักษุให้แก่ข้าพเจ้า ก็ขออย่าได้ทำอุบายอย่างอื่น  ด้วยใช้คำว่า  จักษุจงเกิดขึ้นด้วยผลแห่งทานของเรา? <br />
 ข้าพเจ้าเป็นท้าวสักกเทวราช  ผู้เป็นใหญ่กว่าเทพยเจ้าทั้งหลายก็จริง แต่ไม่อาจจะให้จักษุแก่ผู้อื่นได้  จักษุจะเกิดขึ้นด้วยกำลังแห่งทานที่พระองค์ได้พระราชทานแล้ว <br />
 ถ้าอย่างนั้น  ข้าพเจ้าก็เป็นอันได้ให้ทานดีแล้ว <br />
<br />
<h3>
พระเนตรเกิดขึ้นเพราะสัจจกิริยา</h3>
เมื่อจะทรงทำสัจจกิริยา  จึงได้ตรัสขึ้นว่า  วณิพกผู้มีนามและโคตรเหล่าใดได้มาหาเราเพื่อจะขอสิ่งของ วณิพกเหล่านั้นก็ได้เป็นที่พอใจของเรา  เมื่อผู้ใดขอจักษุต่อเราจักษุนั้นก็เป็นที่รักของเรา ด้วยคำสัจจะอันนี้จักษุจงเกิดขึ้นแก่เรา <br />
<br />
พอขาดคำนี้ลง  พระเนตรข้างที่หนึ่งก็เกิดขึ้นแก่พระเจ้าสีวิราช ในลำดับนั้นพระองค์จึงได้ตรัสต่อไป  เพื่อให้เกิดพระเนตรข้างที่สองขึ้นว่า  พราหมณ์ผู้นั้นได้มาขอจักษุต่อเราว่าขอพระองค์จงพระราชทานจักษุแก่ข้าพระองค์เถิด เราก็ได้ให้จักษุทั้งสองแก่พราหมณ์นั้น  แล้วเราก็ได้มีปีติโสมนัสอย่างยิ่ง ด้วยคำสัจจะอันนี้  จักษุข้างที่สองจงเกิดมีแก่เรา <br />
<br />
พอตรัสเท่านี้แล้ว  พระเนตรข้างที่สองก็ได้เกิดขึ้นอีก<br />
<br />
<h3>
พระเนตรทิพย์</h3>
แต่พระเนตรทั้งสองนั้น  จะว่าเป็นพระเนตรตามปกติก็ไม่ใช่ จะว่าเป็นพระเนตรทิพย์ก็ไม่ใช่  เพราะพระเนตรที่พระเจ้าสีวีราชได้พระราชทานแก่พราหมณ์แล้วนั้น ใครๆ ไม่อาจทำให้เป็นปกติได้        ส่วนพระเนตรทิพย์ก็ย่อมไม่เกิดขึ้นแก่วัตถุที่ถูกกระทบแล้ว (ประสาทตาพิการแล้ว) แต่พระเนตรเหล่านั้นท่านเรียกว่า จักษุบารมี เพราะสำเร็จด้วย  สัจจบารมี<br />
<br />
ในขณะนั้น  ท้าวสักกเทวราชก็ได้ทรงบันดาลให้ราชบุรุษทั้งปวงมาประชุมพร้อมกัน เมื่อท้าวสักกะจะทรงสรรเสริญพระเจ้าสีวิราชในท่ามกลางมหาชน จึงได้ตรัสขึ้นว่า         ข้าแต่มหาราชเจ้า  ผู้ทรงบำรุงแว่นแค้นให้เจริญ  พระดำรัสที่พระองค์ทรงทำสัจจกิริยานั้น เป็นพระดำรัสที่ชอบธรรม  พระเนตรทั้งสองของพระองค์นี้ จักปรากฏเหมือนกับพระเนตรทิพย์        พระเนตรทั้งสองของพระองค์นี้  จักแลเห็นทั้งนอกฝา  นอกกำแพงและภูเขา  จักแลเห็นไกลได้  ๑๐๐  โยชน์  โดยไม่มีสิ่งใดขัดขวาง <br />
<br />
เป็นอันว่า  ท้าวสักกเทวราชได้ตรัสอย่างนี้ในท่ามกลางมหาชน แล้วตรัสเตือนว่า  ขอพระองค์อย่าทรงประมาท  ตรัสแล้วก็เสด็จกลับสู่เทวโลก<br />
<br />
<h3>
ตาทิพย์เป็นเหตุให้คนบริจาคทาน</h3>
ฝ่ายพระมหาสัตว์เจ้า  พร้อมด้วยเหล่าข้าราชบริพาร  จึงเสด็จเข้าพระนครด้วยกระบวนพยุหยาตราอันใหญ่หลวง เสด็จขึ้นประทับที่สุจันทกปราสาท  การที่พระเจ้าสีวิราชได้มีพระเนตรขึ้นอีกนั้น ก็ได้ปรากฏไปตลอดแว่นแคว้นสีพี        ชาวแว่นแคว้นสีพีก็ได้พร้อมกันนำเครื่องบรรณาการเป็นอันมากมาถวาย เพื่อจะได้เชยชมซึ่งพระเนตรของท้าวเธอ  พระบาทท้าวเธอทรงพระดำริว่า จักพรรณนาทานของเราให้มหาชนฟัง  จึงได้ตรัสสั่งให้สร้างปะรำใหญ่ขึ้นที่ประตูพระราชวังทั่วพระนคร ให้บรรดาผู้คนมาประชุมพร้อมกัน  แล้วตรัสว่า  ดูก่อนท่านทั้งหลายที่อยู่ในแว่นแคว้นสีพี  ขอท่านทั้งหลายจงดูตาทิพย์ทั้งสองของเรา จำเดิมแต่นี้ไป เมื่อท่านทั้งหลายยังไม่ได้ให้ทานจงอย่าบริโภค <br />
<br />
ตรัสดังนี้แล้ว  จึงตรัสต่อไปอีกว่า  ไม่ว่าใครๆ   เวลามีผู้มาขอทาน  ก็ย่อมไม่อยากให้ของที่พึงใจของตน ไม่อยากให้ของดีของรักของตน  ของรักของดีของตนนั้นเราก็ได้ให้แล้ว  เราขอเตือนท่านทั้งหลายที่อยู่ในแว่นแคว้นสีพีทั้งสิ้น ที่ได้มาประชุมกันแล้วในที่นี้  จงแลดูตาทิพย์ของเราในวันนี้เถิด ตาทิพย์ของเรานี้แลเห็นไปได้ตลอดนอกฝา  นอกกำแพงและภูเขา แลเห็นไปได้รอบตัวข้างละ ๑๐๐  โยชน์ ในโลกนี้ไม่มีสิ่งใดจะประเสริฐเท่าการให้ทาน  เราได้ให้ทานจักษุของมนุษย์ แต่เราก็ได้จักษุอันไม่ใช่ของมนุษย์  ท่านทั้งหลายที่อยู่ในแว่นแคว้นสีพี ได้เห็นจักษุทิพย์ที่เราได้แล้วนี้  จงพากันให้ทานเสียก่อน แล้วจึงบริโภคภายหลัง  บุคคลที่ได้ให้ทาน  และได้บริโภคตามกำลังของตนแล้ว ย่อมไม่มีผู้ใดติเตียนได้  ย่อมได้ไปสู่สุคติ <br />
<br />
พระเจ้าสีวิราชบรมโพธิสัตว์ได้ทรงสั่งสอนประชาชนด้วยประการดังนี้ จำเดิมแต่นั้นมาพอถึงวันอุโบสถที่ ๑๕  ค่ำ  ทุกกึ่งเดือนไป พระองค์ได้โปรดให้ประชาชนประชุมพร้อมกันแล้วทรงสั่งสอนอย่างที่ว่ามาแล้วนี้ทุกครั้งไป ประชาชนก็ได้พากันบำเพ็ญบุญกุศล มีทาน  เป็นต้น  เวลาสิ้นอายุแล้วก็ได้ไปเกิดในสวรรค์เป็นอันมาก ครั้นต่อมาภายหลังพระเจ้าสีวิราชก็ได้มาเกิดเป็นพระพุทธองค์  นายแพทย์สีวิกะนั้นก็ได้มาเกิดเป็นพระอานนท์  ท้าวสักกะนั้นก็ได้เกิดมาเป็นพระอนุรุทธ  ส่วนประชาชนในคราวนั้นก็ได้มาเกิดเป็นพุทธบริษัทในบัดนี้<br />
<br />
(เป็นอันว่า  การเล่าเรื่องบุพจริยาของพระองค์เอง ได้มาสิ้นสุดเพียงเท่านี้  ไม่มีอะไรเป็นที่สงสัย  แต่ทว่าพระเจ้ามิลินท์ยังมีปัญหาที่น่าสงสัยต่อไป นั่นก็คือ... )<br />
<br />
<h3 style="text-align: center;">
ปัญหาที่  ๖ ถามเรื่องการตั้งครรภ์</h3>
ข้าแต่พระนาคเสน  สมเด็จพระผู้มีพระภาคเจ้าได้ตรัสไว้ว่า การตั้งครรภ์ย่อมมีด้วยประชุม  ๓  คือ  มารดาบิดาร่วมกัน ๑  มารดามีระดู  ๑  มีสัตว์มาเกิด  ๑  ดังนี้  ถ้าไม่พร้อมด้วยองค์ ๓  ย่อมเกิดไม่ได้ข้อนี้ทำให้โยมสงสัย  เพราะเพียงทุกุลดาบส  ถูกต้องสะดือของนางปาริกาตาปสินีในเวลามีระดูด้วยปลายนิ้วมือข้างขวาเพียงหนเดียวเท่านั้น  ก็เกิดสุวรรณสามกุมารขึ้นได้ มาตังคฤาษีถูกต้องท้องของนางพราหมณีด้วยปลายเล็บข้างขวาในเวลามีระดูเพียงหนเดียวเท่านั้นก็เกิดมัณฆพยมาณพขึ้นได้ อิสิสิงคฤาษีเกิดขึ้นด้วยนางมฤคี (เนื้อ)  ดื่มกินน้ำปัสสาวะของฤาษี สังกิจจฤาษีเกิดขึ้นได้ด้วยกิริยาอย่างเดียวกัน  พระกุมารกัสสปเกิดขึ้นด้วยการกลืนกินซึ่งสัมภวะ (น้ำอสุจิ)  ของบุรุษ ข้าแต่พระนาคเสน  ถ้าการตั้งครรภ์มีขึ้นด้วยการประชุม ๓  จริงแล้ว  คำที่ว่าบุคคลเหล่านั้นเกิดด้วยอาการอย่างนั้นก็ผิดไป ปัญหานี้เป็นอุภโตโกฏิ  ลึกละเอียดมากขอพระผู้เป็นเจ้าจงตัดความสงสัยของโยมด้วยเถิด<br />
<br />
<h3>
ผู้ที่เกิดขึ้นด้วยการประชุม  ๒</h3>
พระนาคเสนถวายพระพรว่า  มหาบพิตรได้ทรงสดับมาว่า  สุวรรณสาม อิสิสิงคดาบส พระกุมารกัสสป  เกิดขึ้นด้วยเหตุอย่างนี้ๆ  หรือ  ?<br />
พระเจ้ามิลินท์ตรัสตอบว่า  ถูกแล้วพระผู้เป็นเจ้า  โยมได้สดับมาว่ามีแม่เนื้อ ๒  ตัว  ไปสู่ที่ถ่ายปัสสาวะของดาบส  ๒  องค์ในเวลามีระดู ได้ดื่มกินน้ำปัสสาวะอันเจือด้วยสัมภวะของฤาษี  จึงเกิดอิสิสิงคฤาษี  และสังกิจจฤาษีเมื่อ  พระอุทายีไปในที่พักของภิกษุณีก็นึกรักนางภิกษุณี จึงได้เพ่งดูนางภิกษุณีนั้น  เมื่อเพ่งดูสัภวะก็ไหลออกมา เวลานั้นนางภิกษุณีกำลังมีระดู  จึงอ้าปากรับสัมภวะนั้นแล้วก็ตั้งครรภ์ อยู่มาก็เกิดเป็น  พระกุมารกัสสป <br />
พระนาคเสนจึงถามต่อไปว่า  คำที่ว่านี้  มหาบพิตรทรงเชื่อหรือ  ? <br />
 โยมเชื่อ  พระผู้เป็นเจ้า <br />
 เชื่ออย่างไร ? <br />
 ข้าแต่พระผู้เป็นเจ้า  พืชที่หว่านลงไปในดินที่ทำไว้ดีแล้ว ย่อมงอกขึ้นได้ไวฉันใด  การตั้งครรภ์ของนางภิกษุณีนั้นก็ฉันนั้น<br />
 เป็นอันมหาบพิตรทรงรับว่า  การตั้งครรภ์ของพระกุมารกัสสป มีอย่างนั้นจริงหรือ ?  <br />
 โยมเชื่อว่ามีอย่างนั้นจริง <br />
 ขอถวายพระพร  ดีแล้ว  ถ้าอย่างนั้นก็เป็นอันว่า  มหาบพิตรทรงเชื่อแล้วว่า แม่เนื้อนั้นดื่มน้ำปัสสาวะแล้วตั้งครรภ์ <br />
 เชื่อแล้ว  พระผู้เป็นเจ้า  ไม่ว่าสิ่งใดๆ  ที่บุคคลดื่มแล้ว กินแล้ว  เคี้ยวแล้ว  ลิ้มเลียแล้ว  ตกลงไปในดินที่ดี ก็ย่อมงอกขึ้นได้  การตั้งครรภ์ด้วยการดื่มกินน้ำปัสสาวะก็มีขึ้นได้ฉันนั้น <br />
 เป็นอันว่า  มหาบพิตรทรงแน่พระทัยแล้วหรือว่า  อิสิสิงคดาบส พระกุมารกัสสป  เกิดขึ้นด้วยการประชุม  ๒ <br />
 แน่ใจแล้ว  พระผู้เป็นเจ้า <br />
<br />
<h3>
ผู้ที่เกิดขึ้นด้วยการประชุม ๓</h3>
 ขอถวายพระพร  สุวรรณสามก็ดี  มัณฑพยมาณพก็ดี  ได้เกิดขึ้นด้วยการประชุมทั้ง ๓  นั้น  คือ  ทุกุลดาบส  และนางปาริกาตาปสินี  ทั้งสองนี้ได้ยินดีต่อวิเวกอยู่ในป่า มุ่งแสวงหาทางไปเกิดในพรหมโลก ไม่นึกเกี่ยวข้องกับทางโลกเลย แต่คราวนั้น  พระอินทร์ทรงเล็งเห็นว่าต่อไปข้างหน้าคนทั้งสองนั้นจักเสียจักษุ จึงได้กล่าวขึ้นว่า ขอท่านทั้งสองจงกระทำตามถ้อยคำของข้าพเจ้าสักอย่างหนึ่งเถิด คือขอให้ท่านทั้งสองจงทำให้เกิดบุตรสักคนหนึ่ง  บุตรจักได้ปรนนิบัติท่านทั้งสอง ดาบสและดาบสินีทั้งสองนั้นก็ตอบว่า อย่าเลยมหาบพิตร  อย่าตรัสอย่างนี้เลย พระอินทร์ก็ได้อ้อนวอนขึ้นอีกเป็นครั้งที่  ๒   และที่ ๓   ดาบสดาบสีนีทั้งสองจึงกล่าวขึ้นว่า ถึงแผ่นดินนี้จะถล่มลงไป  ท้องฟ้าจักตกลงมา  พระยาเขาจักโค่น ดวงจันทร์  ดวงอาทิตย์จักตกลงมาก็ตาม  เราทั้งสองก็จักไม่ยินดีในโลกธรรม ขอมหาบพิตรอย่ามาหาเราทั้งสองอีก  เพราะความคุ้นเคยของมหาบพิตรจะทำให้เราทั้งสองเสีย เมื่อพระอินทร์ทรงขออย่างนั้นไม่ได้  จึงตรัสขึ้นว่า เมื่อใดดาบสินีมีระดู  เมื่อนั้นขอให้ท่านดาบสเอาปลายนิ้วก้อยข้างขวา แตะต้องสะดือของดาบสินี  ก็จะเกิดตั้งครรภ์ขึ้น  ท่านดาบสจะทำเพียงเท่านี้ได้หรือไม่ ? ท่านดาบสตอบว่า         เพียงเท่านี้พอทำได้  เพราะจะไม่ทำให้เสียศีลเสียธรรมของเรา เมื่อดาบสรับอย่างนี้แล้ว  พระอินทร์จึงกลับขึ้นสู่สวรรค์ ได้เสด็จไปอ้อนวอนเทพบุตรองค์หนึ่งซึ่งจวนจะจุติ  ให้ลงมาถือกำเนิดในครรภ์ของนางดาบสินี เทพบุตรนั้นก็ไม่ยอมรับ   ต่อเมื่อพระอินทร์ทรงอ้อนวอนถึง ๓   ครั้ง  จึงยอมรับ พออยู่มาไม่ช้านางดาบสินีก็มีระดู ดาบสจึงแตะต้องสะดือด้วยปลายนิ้วก้อยข้างขวาตามคำสั่งของพระอินทร์ ก็พอดีเทพบุตรนั้นจุติลงมาถือกำเนิด เป็นอันว่าเทพบุตรนั้นเกิดขึ้นด้วยการประชุม  ๓   คือนางดาบสินีเกิดราคะตัณหาในเวลาที่ดาบสเอาปลายนิ้วก้อยแตะต้องสะดือ ๑  มีระดู  ๑   วิญญาณของเทพบุตรมาถือกำเนิด  ๑<br />
<br />
<h3>
เหตุตั้งครรภ์อีก  ๔ ประการ</h3>
อีกอย่างหนึ่ง  สัตว์ทั้งหลายย่อมตั้งครรภ์ด้วยเหตุ  ๔  คือ   ด้วยกรรม  ๑  กำเนิด   ๑  ตระกูล  ๑   การอ้อนวอน ๑ ที่เกิดด้วยกรรมนั้น  คืออย่างไร...  คือพวกที่ได้สะสมกุศลมูลมาแล้ว ย่อมได้เกิดในตระกูลกษัตริย์มหาศาล  หรือพราหมณ์มหาศาล คฤหบดีมหาศาล  หรือเกิดเป็นเทพเจ้า หรือเป็นอย่างใดอย่างหนึ่งได้ตามประสงค์เปรียบเหมือนผู้มั่งมี จะซื้อสิ่งใดก็ซื้อได้ตามประสงค์ฉะนั้น ที่เกิดด้วยกำเนิดนั้น   คืออย่างไร...  คือพวกไก่ป่าย่อมตั้งท้องด้วยถูกลมพัด ฝูงนกยางย่อมตั้งท้องด้วยได้ยินเสียงฟ้าร้อง  ส่วนเทพยดาทั้งหลายนั้นไม่ได้เกิดในครรภ์ เป็นอันว่าการตั้งครรภ์ของสัตว์ทั้งหลายย่อมมีต่างๆ  กัน  เหมือนกับกิริยาของมนุษย์ทั้งหลาย  ที่ต่างๆ   กันด้วยการนุ่งห่มการแต่งตัวเป็นต้นฉะนั้น ที่เกิดด้วยอำนาจตระกูลนั้น  คืออย่างไร...คือตระกูลที่มีอยู่ ๔  อันได้แก่  ตระกูลเกิดในฟองไข่  ๑  ตระกูลเกิดในท้อง ๑   ตระกูลเกิดในเหงื่อไคล  ๑  ตระกูลเกิดเอง  ๑   สัตว์ทั้งหลายย่อมเกิดในตระกูลทั้ง ๔  นี้ที่เกิดด้วยอำนาจการขอนั้น  คือตระกูลที่ไม่มีบุตร แต่มีทรัพย์สมบัติมาก  มีศรัทธา  มีศีลธรรมอันดี  แล้วอ้อนวอนขอให้มีบุตรก็มี  พระอินทร์ช่วยอ้อนวอนเทพบุตรองค์ใดองค์หนึ่ง ให้ลงมาเกิดในตระกูลนั้น ขอถวายพระพร  สุวรรณสามได้ลงมาเกิดในครรภ์ของนางปาริกาตาปสินีตามคำอ้อนวอนของพระอินทร์  สุวรรณสามนั้นเป็นผู้ทำบุญไว้แล้ว ส่วนมารดาบิดาก็เป็นผู้มีศีลธรรมอันดีพอเหมาะกัน เปรียบเหมือนกับพืชที่หว่านลงในที่ดินที่ดี  ก็งอกงามขึ้นได้ฉันนั้น<br />
<br />
<h3>
สุวรรณสามเกิดด้วยเนรมิต   ๓</h3>
 มหาบพิตรได้เคยทรงสดับว่า  มีบ้านเมืองพินาศไปด้วยความข่มใจแห่งฤาษีทั้งหลายบ้างหรือ? <br />
 เคยได้ยิน  พระผู้เป็นเจ้า  คือบ้านเมืองของ  พระราชาทัณฑกะ พระราชาเมชฌะ  พระราชากาลิงคะ  พระราชามาตังคะ  ได้ถึงความพินาศไปด้วยความขุ่นแค้นของฤาษีทั้งหลาย<br />
 ขอถวายพระพร  พวกที่ได้ความสุขเพราะใจผ่องใสของฤาษีทั้งหลายมีอยู่หรือ? <br />
 มีอยู่  พระผู้เป็นเจ้า <br />
 ขอถวายพระพร  ถ้าอย่างนั้นขอจงทรงจำไว้เถิดว่า  สุวรรณสามเกิดด้วยใจผ่องใสของสิ่งทั้ง ๓  ที่มีกำลังแรงกล้า  คือ  ฤาษีเนรมิต  ๑  เทวดาเนรมิต ๑  บุญเนรมิต  ๑ อีกประการหนึ่ง   เทพบุตรทั้ง  ๔  องค์ก็ได้ลงมาเกิดด้วยพระอินทร์ทรงอ้อนวอนเทพบุตรทั้ง ๔  องค์นั้น  คือ  สุวรรณสาม ๑  พระเจ้ากุสราช  ๑  พระเจ้ามหาปนาท ๑  พระเวสสันดร  ๑  ขอถวายพระพร  <br />
 ข้าแต่พระนาคเสน  ปัญหาเรื่องการตั้งครรภ์นี้  พระผู้เป็นเจ้าได้แก้ไขถูกต้องดีแล้วโยมรับว่าเป็นจริงทุกประการ
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
