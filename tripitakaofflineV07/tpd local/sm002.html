<html>
<head>
<title>ธัมมโชติ - หลักการทำสมาธิเบื้องต้น</title>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<br />
<div class="subject"><h3>
หลักการทำสมาธิเบื้องต้น</h3></div>
<br />
จิตของคนทั่วๆ 
  ไปที่ไม่เคยทำสมาธินั้น ก็มักจะมีสภาพเหมือน<span class="im1">ม้าป่าพยศ</span>ที่ยังไม่เคยถูกจับมาฝึกให้เชื่อง 
  มีการซัดส่ายไปในทิศทางต่างๆ อยู่เป็นประจำเป็นธรรมดานะครับ การทำสมาธินั้นก็เหมือนการจับม้าป่านั้นมา<span class="im1">ล่ามเชือก</span> 
  หรือใส่ไว้ใน<span class="im1">คอกเล็กๆ</span> ไม่ยอมให้มีอิสระตามความเคยชิน 
  เมื่อตกอยู่ในสภาพเช่นนี้ ม้านั้นก็ย่อมจะแสดงอาการพยศออกมา มีอาการ<span class="im1">ดิ้นรน 
  กวัดแกว่ง </span>ไม่สามารถอยู่อย่างนิ่งสงบได้ ถ้ายิ่งพยายามบังคับ ควบคุมมากขึ้นเท่าไหร่ 
  ก็จะยิ่ง<span class="im1">ดิ้นรนมากขึ้น</span>เท่านั้น<br />
<br />
การจะฝึกม้าป่าให้เชื่องโดย<span class="im1">ไม่เหนื่อยมาก</span>นั้นต้อง<span class="im1">ใจเย็นๆ</span>&nbsp;นะครับ โดยเริ่มจากการใส่ไว้ใน<span class="im1">คอกใหญ่ๆ</span> แล้วปล่อยให้เคยชินกับคอกขนาดนั้นก่อน 
  จากนั้นจึง<span class="im1">ค่อยๆ ลดขนาดของคอก</span>ลงเรื่อยๆ ม้านั้นก็จะเชื่องขึ้นเรื่อยๆ 
  โดยไม่แสดงอาการพยศอย่างรุนแรงเหมือนการพยายาม<span class="im1">บีบบังคับอย่างรีบร้อน</span> 
  เมื่อม้าเชื่องมากพอแล้ว ก็จะสามารถใส่บังเหียนแล้วนำไปฝึกได้โดยง่ายครับ<br />
<br />
การฝึกจิตก็เช่นกันครับ ถ้า<span class="im1">ใจร้อน</span>คิดจะให้เกิดสมาธิอย่างรวดเร็วทั้งที่<span class="im1">จิตยังไม่เชื่อง</span> 
  จิตจะ<span class="im1">ดิ้นรนมาก</span> และเมื่อพยายาม<span class="im1">บีบจิต</span>ให้นิ่งมากขึ้นเท่าไหร่ 
  จิตจะยิ่งเกิดอาการ<span class="im1">เกร็งมากขึ้น</span>เท่านั้น ซึ่งนั่นจะหมายถึงความ<span class="im1">กระด้าง</span>ของจิตที่เพิ่มขึ้นครับ (จิตที่เกร็งจะเป็นจิตที่กระด้าง ซึ่งต่างจากจิตที่ผ่อนคลายจะเป็นจิตที่ประณีตกว่า) 
  แล้วยังจะทำให้<span class="im1">เหนื่อย</span>อีกด้วยครับ ถึงแม้บางครั้งอาจจะ<span class="im1">บังคับจิตไม่ให้ซัดส่ายได้ 
  </span>แต่ถ้าสังเกตให้ดีจะเห็นว่าจิตมีอาการ<span class="im1">สั่น กระเพื่อมอยู่ภายใน</span> 
  <br />
<br />
เหมือนการหัด<span class="im1">ขี่จักรยานใหม่ๆ </span>ถึงแม้จะเริ่มทรงตัวได้แล้ว 
  แต่ก็ขี่ไปด้วยอาการ<span class="im1">เกร็ง</span> การขี่ในขณะนั้นนอกจากจะเหนื่อยแล้ว 
  การทรงตัวก็ยัง<span class="im1">ไม่นิ่มนวลราบเรียบ</span>อีกด้วยครับ ซึ่งจะต่างกันมากเมื่อเปรียบเทียบกับการขับขี่ของคนที่ชำนาญแล้ว 
  ที่จะสามารถขี่ไปได้ด้วยความรู้สึกที่<span class="im1">ผ่อนคลาย</span>อย่างสบายๆ 
  <span class="im1">ราบเรียบ นุ่มนวล</span> ไม่มีอาการสั่นเกร็ง<br />
<br />
<br />
<h3>
  หลักทั่วไปในการทำสมาธิ</h3>
พอจะสรุปเป็นข้อๆ ได้ดังนี้ครับ<br />
<ol>
<li>หา<span class="im2">ความรู้พื้นฐาน</span>เกี่ยวกับการทำสมาธิให้มากที่สุดก่อนที่จะทำสมาธิ 
  เพื่อจะได้<span class="im1">ประหยัดเวลา</span>ไม่ต้องลองผิดลองถูก และไม่หลงทาง 
  ป้องกันปัญหาที่อาจจะเกิดขึ้นเพราะความไม่รู้ หรือเข้าใจผิด นอกจากนี้ยังป้องกันความ<span class="im1">ฟุ้งซ่าน</span>ที่อาจจะเกิดขึ้นจากความ<span class="im1">ลังเลสงสัย</span>อีกด้วยครับ</li>
<br />
<li><span class="im2">เลือกวิธี</span>ที่คิดว่าเหมาะสมกับตนเองมากที่สุด 
  แล้วลองทำไปสัก<span class="im1">ระยะหนึ่ง</span>ก่อนนะครับ ถ้าทำแล้วสมาธิเกิดได้ยากก็ลองวิธีอื่นๆ 
  ดูบ้าง เพราะจิตและลักษณะนิสัยของ<span class="im1">แต่ละคนไม่เหมือนกัน</span> 
  วิธีที่เหมาะสมของแต่ละคนจึงต่างกันไปครับ<br /><br />
บางคนอาจจะเหมาะกับการตามดูลมหายใจ ซึ่งอาจจะใช้คำบริกรรมว่าพุทธ-โธ หรือ เข้า/ออก หรือคำอื่นๆ ประกอบ บางคนอาจจะเหมาะกับการแผ่เมตตา บางคนถนัดการเพ่งกสิณ เช่น เพ่งวงกลมสีขาว 
  ฯลฯ<br />
  <br />
  ซึ่งวิธีการทำสมาธินั้นมีมากถึง <span class="im1">40 ชนิด</span> เพื่อให้เหมาะกับคนแต่ละประเภทนะครับ แต่ที่<span class="im1">พระพุทธเจ้าทรงสรรเสริญ</span>มากที่สุด ก็คือ<span class="im1">อานาปานสติ 
  </span>คือการตามสังเกต ตามรู้ลมหายใจเข้าออกนั่นเองครับ (ดูรายละเอียดได้ในเรื่อง<span class="im2"><a href="sm001.html" target="_blank">นิวรณ์   5 และวิธีแก้ไข</a> </span>ในหมวด<span class="im2">สมถกรรมฐาน (สมาธิ)</span> 
  ในหัวข้อวิธีแก้ไขนิวรณ์ 5/อุทธัจจกุกกุจจะ และในเรื่อง<span class="im2"><a href="wp004.html" target="_blank">อานาปานสติสูตร</a></span> 
  ในหมวด<span class="im2">วิปัสสนา (ปัญญา)</span> ) เพราะทำได้ในทุกที่ โดยไม่ต้องเตรียมอุปกรณ์ใดๆ 
  เลย ทำแล้วจิตใจเย็นสบาย ไม่เครียดครับ</li>
<br />
<li><span class="im2">อยู่ใกล้ผู้รู้ </span>หรือรีบหาคน<span class="im1">ปรึกษาทันทีที่สงสัย</span> 
  เพื่อไม่ให้ความสงสัยมาทำให้จิตฟุ้งซ่านนะครับ</li>
<br />
<li>พยายาม<span class="im2">ตัดความกังวล</span>ทุกอย่างที่อาจจะเกิดขึ้นออกไปให้มากที่สุด 
  โดยการทำ<span class="im1">งานทุกอย่างที่คั่งค้าง</span>อยู่ให้เสร็จเรียบร้อยก่อนที่จะทำสมาธินะครับ หรือถ้าทำสมาธิไปแล้ว เกิดความกังวลถึงการงานใดขึ้นมา ก็ให้บอกกับตัวเองว่าตอนนี้<span class="im1">เป็นเวลาทำสมาธิ 
  </span>ยังไม่ถึงเวลาทำงานอย่างอื่น เอาไว้ทำสมาธิเสร็จแล้วถึงไปทำงานเหล่านั้นก็ไม่เห็นเสียหายอะไร 
  ถ้า<span class="im1">แก้ความกังวลไม่หายจริงๆ</span> ก็หยุดทำสมาธิแล้วรีบไปจัดการเรื่องนั้นๆ 
  ให้เรียบร้อยก่อนก็ได้ครับ ถ้าคิดว่าขืนนั่งต่อไปก็เสียเวลาเปล่า เมื่องานนั้นเสร็จแล้วก็รีบกลับมาทำสมาธิใหม่นะครับ</li>
<br />
<li>ก่อนนั่งสมาธิถ้าอาบน้ำได้ก็<span class="im2">ควรอาบน้ำก่อน</span> หรืออย่างน้อยก็ควรล้างหน้า 
  ล้างมือ ล้างเท้าก่อนจะทำให้โล่งสบายตัว เมื่อกายสงบระงับ จิตก็จะ<span class="im1">สงบระงับได้ง่าย</span>ขึ้นครับ</li>
<br />
<li>ควรทำสมาธิในที่<span class="im2">ที่เงียบสงบ</span> อากาศเย็นสบาย ไม่พลุกพล่านจอแจนะครับ</li>
<br />
<li>ก่อนนั่งสมาธิควร<span class="im2">เดินจงกรม</span> (เดินกลับไปกลับมาช้าๆ 
  โดยยึดจิตไว้ที่จุดใดจุดหนึ่งในเท้า ข้างที่กำลังเคลื่อนไหว เช่น ปลายเท้า หรือส้นเท้า 
  โดยควรมีคำบริกรรมประกอบ เช่น ขวา/ซ้าย ฯลฯ) หรือ<span class="im2">สวดมนต์</span>ก่อน 
  เพื่อให้จิตเป็นสมาธิในระดับหนึ่งก่อน จะทำให้<span class="im1">นั่งสมาธิได้ง่ายขึ้นครับ</span></li>
<br />
<li>การนั่งสมาธินั้นควร<span class="im2">นั่งในท่าขัดสมาธิ </span>หลังตรง 
  (ไม่นั่งพิงเพราะจะทำให้ง่วงได้ง่ายนะครับ) หรือถ้าร่างกายไม่อำนวย ก็อาจจะนั่งบนเก้าอี้ก็ได้ 
  นั่งบนพื้นที่อ่อนนุ่มตามสมควร ทอดตาลงต่ำ <span class="im1">ทำกล้ามเนื้อให้ผ่อนคลาย</span> 
  อย่าเกร็ง (เพราะการเกร็งจะทำให้ปวดเมื่อย และจะทำให้จิตเกร็งตามไปด้วยครับ) นั่งให้ร่างกายอยู่ในท่าที่สมดุล 
  มั่นคง <span class="im1">ไม่โยกโคลง</span>ได้ง่าย มือทั้ง 2 ข้างประสานกัน 
  ปลายนิ้วหัวแม่มือแตะกันเบาๆ วางไว้บนหน้าตัก<br /><br />
<span class="im1">หลับตาลงช้าๆ</span> หลังจากนั้นส่งจิตไป<span class="im1">สำรวจตามส่วนต่างๆ</span> 
  ของร่างกายให้ทั่วทั้งตัว เพื่อดูว่ามีกล้ามเนื้อส่วนใดที่<span class="im1">เกร็ง</span>อยู่หรือไม่ 
  ถ้าพบก็ให้<span class="im1">ผ่อนคลาย</span>กล้ามเนื้อส่วนนั้นให้หายเกร็งนะครับ โดย<span class="im1">ไล่จากปลายเท้า</span>ทีละข้าง ค่อยๆ สำรวจเลื่อนขึ้นมาเรื่อยๆ 
  จนถึงสะโพก แล้วย้ายไปสำรวจที่ปลายเท้าอีกข้างหนึ่ง ทำเช่นเดียวกัน จากนั้นก็สำรวจจากสะโพก 
  ไล่ขึ้นไปจนถึงยอดอก แล้วสำรวจจากปลายนิ้วมือทีละข้าง ไล่มาจนถึงไหล่ เมื่อทำครบสองข้างแล้ว 
  ก็สำรวจไล่จากยอดอกขึ้นไปจนถึงปลายเส้นผม ก็จะเป็นการผ่อนคลายกล้ามเนื้อได้ทั่วร่างกายครับ<br /><br />
จากนั้น<span class="im1">หายใจเข้าออกลึกๆ สัก 3 รอบ</span> โดยมีสติอยู่ที่ลมหายใจ 
  ตรงจุดที่ลมกระทบปลายจมูก พร้อมกับทำจิตใจให้รู้สึก<span class="im1">ผ่อนคลาย</span>ลงเรื่อยๆ 
  หลังจากนั้นจึงเริ่มทำสมาธิตามวิธีที่เลือกเอาไว้ครับ</li>
<br />
<li><span class="im2">อย่าตั้งใจมากเกินไป</span> อย่าไปกำหนดกฎเกณฑ์ว่าวันนั้นวันนี้จะต้องได้ขั้นนั้นขั้นนี้นะครับ เพราะจะทำให้<span class="im1">เคร่งเครียด</span> จิตจะหยาบกระด้าง และจิตจะ<span class="im1">ไม่อยู่กับปัจจุบัน</span> 
  เพราะมัวแต่ไปจดจ่ออยู่กับผลสำเร็จซึ่งยังไม่เกิดขึ้น จิตจะพุ่งไปที่อนาคต เมื่อจิตไม่อยู่ที่ปัจจุบัน<span class="im1">สมาธิก็ไม่เกิด</span>ขึ้นครับ<br />
<br />
ให้ทำใจให้สบายๆ ผ่อนคลาย คิดว่า<span class="im1">ได้แค่ไหนก็แค่นั้น</span> 
  แล้วค่อยๆ รวมจิตเข้ามาที่จุดที่ใช้ยึดจิตนั้น (เช่นลมหายใจ และคำบริกรรมนะครับ) แล้วคอยสังเกตสิ่งที่เกิดขึ้น<span class="im1">เฉพาะหน้า</span>ในขณะนั้น 
  (เช่น ความหยาบ/ละเอียด ความยาว ความลึก ความเย็น/ร้อน ของลมหายใจ) จิตก็จะอยู่ที่ปัจจุบัน 
  แล้วสมาธิก็จะตามมาเองครับ ถ้าฟุ้งซ่านไปบ้างก็คิดว่าเป็น<span class="im1">เรื่องธรรมดาของจิต</span> 
  อย่ากังวล อย่าอารมณ์เสีย (จะทำให้จิตหยาบขึ้นครับ) เพราะคนอื่นๆ ก็เป็นกันทั้งนั้น 
  เมื่อรู้ตัวว่าฟุ้งออกไปแล้ว ก็<span class="im1">ใจเย็นๆ</span>&nbsp;กำหนดรู้ว่าฟุ้งแล้วกลับมาเริ่มทำสมาธิใหม่ 
  แล้วจะดีขึ้นเรื่อยๆ เองครับ<br /><br /><b>
จำเอาไว้ว่าถ้ายิ่งคาดหวัง ยิ่งตั้งใจมากก็จะยิ่งไม่ได้ แต่ถ้าปล่อยวาง เกิดอะไรขึ้นก็ตามรู้ตามสังเกตไปเรื่อยๆ สมาธิก็จะเกิดขึ้นเองครับ</b></li>
<br />
<li>ใหม่ๆ ควร<span class="im2">นั่งแต่น้อยก่อนนะครับ</span> เช่น 5 - 15 นาที 
  แล้วจึงค่อยๆ เพิ่มขึ้นเป็น 20, 30, 40, ... นาที ตามลำดับ เพื่อ<span class="im1">ให้ร่างกายและจิตใจค่อยๆ 
  ปรับตัว</span>
เมื่อนั่งไปแล้วหากรู้สึก<span class="im1">ปวดขา</span>หรือ<span class="im1">เป็นเหน็บ</span> 
  ก็ขอให้พยายาม<span class="im1">อดทนให้มากที่สุด</span> ถ้าทนไม่ไหวจริงๆ 
  จึงจะขยับนะครับ เพราะทุกครั้งที่มีการขยับตัวจะทำให้<span class="im1">จิตกวัดแกว่ง</span> 
  ทำให้สมาธิเคลื่อนได้ และโดยปรกติแล้วถ้าทนไปได้ถึงจุดหนึ่ง เมื่ออาการปวดหรือเป็นเหน็บนั้น<span class="im1">เกิดขึ้นเต็มที่</span>แล้ว 
  อาการปวดหรือเป็นเหน็บนั้นก็จะ<span class="im1">หายไปเอง</span> และมักจะเกิดความรู้สึก<span class="im1">เบาสบาย</span>ขึ้นมาแทนที่ 
  ซึ่งเป็นอาการของ<span class="im1">ปิติ</span>ที่เกิดจากสมาธิครับ</li>
<br />
<li>การทำสมาธินั้น เมื่อใช้สิ่งไหนเป็นเครื่องยึดจิต ก็ให้<span class="im2">ทำความรู้สึก</span>เหมือนกับว่า 
  <span class="im1">ตัวเราทั้งหมด</span>ไป<span class="im1">รวมเป็นก้อนกลมๆ 
  เล็กๆ อยู่ที่จุดยึดจิตนั้นนะครับ</span> เช่น ถ้าใช้ลมหายใจ (อานาปานสติ) ก็ทำความรู้สึกว่าตัวเราทั้งหมดย่อส่วนเป็นตัวเล็กๆ 
  ไปนั่งอยู่ที่จุดที่รู้สึกว่าลมกระทบอย่างชัดเจนที่สุด เช่นปลายรูจมูกข้างใดข้างหนึ่ง 
  หรือริมฝีปากบน เป็นต้น ให้ทำความรู้สึกที่จุดนั้นเพียงจุดเดียว <span class="im1">ไม่ต้องเลื่อนตามลมหายใจนะครับ</span> 
  เหมือนเวลาเลื่อยไม้ ตาก็มองเฉพาะที่จุดที่เลื่อยสัมผัสกับไม้เพียงจุดเดียว ไม่ต้องมองตามใบเลื่อย 
  ก็จะรู้ได้ว่าตอนนี้กำลังเลื่อยเข้าหรือเลื่อยออก เมื่อจิตอยู่ที่จุดลมกระทบเพียงจุดเดียว 
  ก็จะรู้ทิศทาง และลักษณะของลมได้เช่นกันครับ</li>
<br />
<li>ไม่ว่าอะไรจะเกิดขึ้นก็<span class="im2">อย่าตกใจ อย่ากลัว อย่ากังวลนะครับ</span> 
  เพราะทั้งหมดเป็น<span class="im1">เพียงอาการของจิต</span> พยายามตั้งสติเอาไว้ให้มั่นคง 
  ตราบใดที่ไม่กลัว ไม่ตกใจ ไม่ขาดสติ ก็จะ<span class="im1">ไม่มีอันตรายใดๆ</span> 
  เกิดขึ้นครับ ทำใจให้เป็นปรกติ แล้ว<span class="im1">คอยสังเกต</span>สิ่งเหล่านั้นเอาไว้ 
  แล้วทุกอย่างจะดีขึ้นเองครับ ถ้าเห็นภาพที่<span class="im1">น่ากลัว</span>ปรากฏขึ้นมา 
  หรือรู้สึกว่าได้สัมผัสกับสิ่งที่น่ากลัวใดๆ ก็ตาม ให้<span class="im1">แผ่เมตตา</span>ให้สิ่งเหล่านั้น 
  แล้วคิดว่าอย่าได้มารบกวนการปฏิบัติของเราเลย ถ้าไม่หายกลัวก็นึกถึง<span class="im1">สิ่งศักดิ์สิทธิ์</span>เพื่อให้เป็นที่พึ่งทางใจ 
  แล้วพยายาม<span class="im1">อย่าใส่ใจ</span>ถึงสิ่งที่น่ากลัวนั้นอีก ถ้าแก้ไม่หายจริงๆ 
  ก็<span class="im1">ตั้งสติ</span>เอาไว้ หายใจยาวๆ แล้ว<span class="im1">ค่อยๆ 
  ถอนจากสมาธิ</span>ออกมา เมื่อใจเป็นปรกติแล้วถึงจะทำสมาธิใหม่อีกครั้งนะครับ<br /><br />
สำหรับคนที่<span class="im1">ตกใจง่าย</span> ก็อาจนั่งสมาธิหน้าพระพุทธรูป 
  หรือนั่งโดยมีเพื่อนอยู่ด้วย ก่อนนั่งก็ควรสวดมนต์ไหว้พระก่อน แล้วอธิษฐานให้สิ่งศักดิ์สิทธิ์ช่วยคุ้มครองนะครับ</li>
<br />
<li><span class="im2">ถ้าจิตไม่สงบ</span> ก็ลองแก้ไขตามวิธีที่ได้อธิบายเอาไว้ในเรื่อง<span class="im2"><a href="sm001.html" target="_blank">นิวรณ์   5 และวิธีแก้ไข</a></span> ในหมวด<span class="im2">สมถกรรมฐาน (สมาธิ)</span> 
  ซึ่งได้อธิบายเอาไว้อย่างละเอียดแล้วนะครับ</li>
<br />
<li>เมื่อจะ<span class="im2">ออกจากสมาธิ </span>ควร<span class="im1">แผ่เมตตา</span>ให้กับสรรพสัตว์ทั้งหลายก่อนนะครับ โดยการตั้งความปรารถนาให้ผู้อื่น และสัตว์ทั้งหลายมีความสุขด้วยใจจริง จากนั้นก็<span class="im1">อุทิศส่วนกุศล</span>ที่ได้จากการทำสมาธินั้น 
  ให้กับเจ้ากรรมนายเวร ผู้มีพระคุณ และสรรพสัตว์ทั้งหลาย (ระลึกให้ด้วยใจนะครับ) แล้ว<span class="im1">หายใจยาวๆ 
  ลึกๆ สัก 3 รอบ</span> พร้อมกับ<span class="im1">ค่อยๆ ถอน</span>ความรู้สึกจาก<span class="im1">สมาธิช้าๆ</span> 
  เสร็จแล้วค่อยๆ ลืมตาขึ้น บิดเนื้อบิดตัวคลายความปวดเมื่อย แล้วจึงค่อยๆ ลุกขึ้นยืนช้าๆ นะครับ</li>
<br />
<li>เมื่อตั้งใจจะทำสมาธิให้จริงจัง ควร<span class="im2">งดเว้นจากการพูดคุย</span>ให้มากที่สุดนะครับ เว้นแต่เพื่อให้คลายความสงสัยที่ค้างคาอยู่ในใจ เพราะการคุยกันนั้นจะ<span class="im1">ทำให้จิตฟุ้งซ่านครับ&nbsp;</span>คือใน<span class="im1">ขณะคุย</span>กันก็มีโอกาสทำให้เกิดกิเลสขึ้นมาได้ 
  ทำให้จิตหยาบกระด้างขึ้น และ<span class="im1">เมื่อทำสมาธิ</span>ก็จะเก็บมาคิด 
  ทำให้ทำสมาธิได้ยากขึ้น โดยเฉพาะการคุยกับคนที่สมาธิน้อยกว่าเรา นอกจากนี้ <span class="im1">ควรเว้นจาก</span>การร้องรำทำเพลง 
  การฟังเพลง รวมถึงการดูการละเล่นทั้งหลายด้วยนะครับ เพราะสิ่งเหล่านี้จะ<span class="im1">เพิ่มกามฉันทะ</span> 
  ซึ่งเป็นนิวรณ์ชนิดหนึ่ง (ดูเรื่อง<span class="im2"><a href="sm001.html" target="_blank">นิวรณ์ 5 และวิธีแก้ไข   </a></span>ในหมวด<span class="im2">สมถกรรมฐาน (สมาธิ)</span> ประกอบนะครับ) อันเป็นอุปสรรคต่อการทำสมาธิครับ</li>
</ol>
<br />
<div class="sign">
ขอให้ทุกๆ ท่านเจริญในธรรมยิ่งๆ ขึ้นไปนะครับ<br />
<br />
ธัมมโชติ</div>
<br /><br /><br />
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
