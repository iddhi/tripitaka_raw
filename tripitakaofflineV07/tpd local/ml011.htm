<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 11</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 11 : วรรคที่ ๗ ปัญหาที่ ๔ ถามเรื่องความไกลแห่งพรหมโลก, ปัญหาที่ ๕ ถามถึงความไปเกิดในพรหมโลกและเมืองกัสมิระ, ปัญหาที่ ๖ ถามถึงวรรณะสัณฐานของผู้ไปเกิดในโลกอื่น, ปัญหาที่ ๗ ถามเรื่องถือกำเนิดในครรภ์มารดา, ปัญหาที่ ๘ ถามเรื่องโพชฌงค์ ๗, ปัญหาที่ ๙ ถามถึงความมากกว่ากันแห่งบาปและบุญ, ปัญหาที่ ๑๐ ถามถึงการทำบาปแห่งผู้รู้กับผู้ไม่รู้, ปัญหาที่ ๑๑ ถามถึงผู้ที่ไปอุตตรกุรุทวีปและสวรรค์, ปัญหาที่ ๑๒ ถามเรื่องกระดูกยาว, ปัญหาที่ ๑๓ ถามเรื่องเกี่ยวกับลมหายใจ, ปัญหาที่ ๑๔ ถามว่าอะไรเป็นสมุทร, ปัญหาที่ ๑๕ ถามเรื่องการตัดสิ่งที่สุขุม, ปัญหาที่ ๑๖ ถามความวิเศษแห่งปัญญา, ปัญหาที่ ๑๗ ถามความต่างกันแห่งวิญญาณเป็นต้น, ปัญหาที่ ๑๘ ถามถึงเรื่องสิ่งที่ทำได้ยากของพระพุทธเจ้า, ปัญหาที่ ๑๙ พระเจ้ามิลินท์ทรงเลื่อมใสได้ปวารณาพระนาคเสน </div>
<br />
<h3 align="CENTER">
ตอนที่  ๑๑</h3>
<h3 align="CENTER">
ปัญหาที่  ๔ ถามเรื่องความไกลแห่งพรหมโลก</h3>
<br />
 ข้าแต่พระนาคเสน  พรหมโลกไกลจากโลกนี้สักเท่าไร ?<br />
 ขอถวายพระพร  พรหมโลกไกลจากโลกนี้มาก  ถ้ามีผู้ทิ้งก้อนศิลาโตเท่าปราสาทลงมาจากพรหมโลก ก้อนศิลานั้นจะตกลงมาได้วันละ  ๔๘,๐๐๐  โยชน์  ต้องตกลงมาถึง ๔  เดือน  จึงจะถึงพื้นดิน <br />
 ข้าแต่พระนาคเสน  มีคำกล่าวว่า  ภิกษุผู้มีฤทธิ์ ผู้มีอำนาจทางจิต  หายวับจากชมพูทวีปนี้  ขึ้นไปปรากฏในพรหมโลกได้เร็วพลัน เหมือนกันกับบุรุษผู้มีกำลังคู้แขนเหยียดแขนฉะนั้นดังนี้ โยมไม่เชื่อ  เพราะถึงเร็วอย่างนั้น  ก็จักไปได้เพียงหลายร้อยโยชน์เท่านั้น<br />
 ขอถวายพระพร  ชาติภูมิ ( ถิ่นกำเนิด ) ของมหาบพิตรอยู่ที่ไหน? <br />
 อยู่ที่เกาะอลสัณฑะ  พระผู้เป็นเจ้า <br />
 ขอถวายพระพร  เกาะอลสัณฑะไกลจากที่นี้สักเท่าไร ?<br />
 ไกลประมาณ  ๒๐๐  โยชน์ <br />
 ขอถวายพระพร  มหาบพิตรเคยกระทำสิ่งหนึ่งสิ่งใดไว้ในที่นั้น แล้วเคยนึกถึงมีอยู่หรือ ? <br />
 มีอยู่  พระผู้เป็นเจ้า <br />
 ขอถวายพระพร  มหาบพิตรนึกไปถึงทีไกลประมาณ  ๒๐๐ โยชน์ ได้โดยเร็วพลันไม่ใช่หรือ ? <br />
 ถูกแล้ว  พระผู้เป็นเจ้า <br />
<br />
อธิบาย ในอรรถกถาสังยุตตนิกาย  ท่านกล่าวไว้ว่า   ก้อนศิลาขนาดใหญ่ถูกทิ้งให้ตกลงมาจากพรหมโลกชั้นต่ำ ก้อนศิลานั้นตกลงมาวันคืนหนึ่ง  เป็นระยะ  ๔๘,๐๐๐  โยชน์ จึงจะถึงพื้นดินเป็นเวลา  ๔  เดือนเพราะเหตุนั้น  ระยะทางระหว่างพรหมโลกชั้นพรหมปาริสัชชาถึงพื้นดิน  บัณฑิตผู้ทราบนัย  พึงทราบว่าเป็น  ๕,๗๖๐,๐๐๐ โยชน์ ดังนี้<br />
<br />
<h3 align="CENTER">
ปัญหาที่ ๕ ถามถึงความไปเกิดในพรหมโลกและเมืองกัสมิระ</h3>
 ข้าแต่พระนาคเสน  ถ้ามีคน  ๒  คนตายจากที่นี้แล้วไปเกิดในที่ต่างกัน คือคนหนึ่งขึ้นไปเกิดในพรหมโลก  อีกคนหนึ่งเกิดในเมืองกัสมิระ คนสองคนนี้  คนไหนจะไปช้าไปเร็วกว่ากัน ? <br />
 ขอถวายพระพร  เท่ากัน <br />
 ขอนิมนต์อุปมาด้วย <br />
 ขอถวายพระพร  ชาติภูมิของมหาบพิตรอยู่ที่ไหน ? <br />
 อยู่กาลสิรคาม <br />
 ขอถวายพระพร  กาลสิรคามอยู่ไกลจากที่นี้สักเท่าไร? <br />
 ประมาณ  ๒๐๐  โยชน์  พระผู้เป็นเจ้า <br />
 เมืองกัสมิระไกลจากที่นี้สักเท่าไร ? <br />
 ประมาณ  ๑๒  โยชน์  พระผู้เป็นเจ้า <br />
 เชิญมหาบพิตรนึกถึงกาลสิรคามดูซิ <br />
 โยมนึกแล้ว  พระผู้เป็นเจ้า <br />
 เชิญมหาบพิตรนึกถึงเมืองกัสมิระดูซิ <br />
 โยมนึกแล้ว  พระผู้เป็นเจ้า <br />
 ขอถวายพระพร  ทางไหนนึกถึงช้าเร็วกว่ากันอย่างไร ?<br />
 เท่ากัน  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  คือผู้ที่ขึ้นไปเกิดในพรหมโลก กับผู้ที่ไปเกิดในเมืองกัสมิระ  เร็วเท่ากัน  ไปถึงพร้อมกัน<br />
 ขอนิมนต์อุปมาอีก <br />
<br />
<h3>
อุปมาด้วยเงาของนก</h3>
 ขอถวายพระพร  ถ้ามีนก  ๒  ตัวบินมาจับต้นไม้พร้อมกัน ตัวหนึ่งจับต่ำ  ตัวหนึ่งจับสูง  เงาของนกตัวไหนจะถึงพื้นดินก่อนกัน<br />
 ถึงพร้อมกัน  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร <br />
 ขอนิมนต์อุปมาอีก <br />
<br />
<h3>
อุปมาด้วยการแลดู</h3>
 ขอถวายพระพร  ขอได้โปรดแลดูอาตมา <br />
 โยมแลดูแล้ว <br />
 ขอได้โปรดแหงนดู  ดวงจันทร์  ดวงอาทิตย์ <br />
 โยมแหงนดูแล้ว <br />
 ขอถวายพระพร  มหาบพิตรแลดูอาตมากับแลดูดวงจันทร์ ดวงอาทิตย์  อันอยู่ไกลถึง  ๔๒,๐๐๐ โยชน์  ข้างไหนจะเร็วช้ากว่ากัน? <br />
 เท่ากัน  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  คือผู้ที่ขึ้นไปเกิดในพรหมโลก กับผู้ที่ไปเกิดในเมืองกัสมิระ  ไปถึงพร้อมกัน <br />
 แก้เก่งมาก  พระนาคเสน <br />
<br />
<h3 align="CENTER">
ปัญหาที่  ๖ ถามถึงวรรณะสัณฐานของผู้ไปเกิดในโลกอื่น</h3>
พระเจ้ามิลินท์ตรัสถามอีกว่า  ข้าแต่พระนาคเสน  โยมจักถามถึงเหตุอันยิ่งขึ้นไป คือผู้ไปสู่โลกอื่น  ไปด้วยสีเขียว  แดง  เหลือง  ขาว แสด  เลื่อม  อย่างไร...หรือ  ไปด้วยเพศช้าง  ม้า  รถ  อย่างไร ? <br />
 ขอถวายพระพร  ข้อนี้พระพุทธเจ้ามิได้ทรงบัญญัติไว้ในพระไตรปิฏกพุทธวจนะ<br />
พระเจ้ามิลินท์ตรัสต่อไปว่า  ข้าแต่พระนาคเสน  ถ้าพระสมณโคดมไม่บัญญัติไว้ว่า ผู้ไปเกิดในโลกอี่น  ในระหว่างทางนั้นต้องมีสีเขียว หรือสีเหลือง  แดง  ขาว  แสด  เลื่อม  อย่างใดอย่างหนึ่งแล้ว จะว่าพระสมณโคดมทรงรู้จักทุกสิ่งได้หรือ...คำของ  คุณาชีวก  ผู้เป็นอาจารย์ใหญ่กล่าวไว้ว่า  ผู้ไปสู่โลกอื่นไม่มี ก็ต้องเป็นของจริง  ผู้ใดกล่าวว่า  โลกนี้ไม่มี  โลกอื่นไม่มี ผู้ไปเกิดในโลกอื่นไม่มี  ผู้นั้นก็ได้ชื่อว่ากล่าวถูก ได้ชื่อว่าเป็นบัณฑิต <br />
พระนาคเสนตอบว่า  ขอถวายพระพร ขอมหาบพิตรจงตั้งพระทัยฟังถ้อยคำของอาตมภาพ<br />
 โยมตั้งใจฟังอยู่แล้ว <br />
 ขอถวายพระพร  ถ้อยคำของอาตมภาพที่พ้นออกไปจากปาก ไปถึงพระกรรณของมหาบพิตรนั้น  ในระหว่างที่ยังไปไม่ถึงนั้นเสียงของอาตมภาพมีสีอย่างไร มีทรวดทรงอย่างไร  ? <br />
 เห็นไม่ได้  พระผู้เป็นเจ้า <br />
 ขอถวายพระพร  ถ้ามหาบพิตรว่าเห็นไม่ได้  เสียงของอาตมภาพก็ไม่ไปถึงพระกรรณของมหาบพิตร มหาบพิตรก็ตรัสคำเหลาะแหละน่ะซิ <br />
 โยมไม่ได้พูดเหลาะแหละ  ถึงถ้อยคำของพระผู้เป็นเจ้าไม่ปรากฏสีเขียว หรือสีเหลืองในระหว่างทางก็จริง  แต่ถ้อยคำของพระผู้เป็นเจ้าก็มาถึงโยมจริง<br />
 ข้อนี้ก็ฉันนั้นแหละ  มหาบพิตร  ถึงผู้ไปเกิดในโลกอื่นนั้น จะไม่ปรากฏสีเขียวหรือสีเหลืองในระหว่างทางก็จริง  แต่ผู้ไปเกิดในโลกอื่นนั้นก็มีอยู่ เหมือนกับถ้อยคำของอาตมา <br />
 น่าอัศจรรย์  พระนาคเสน  ขอพระผู้เป็นเจ้าจงเสวยราชสมบัติใหญ่ในชมพูทวีปทั้งสิ้นนี้เถิด เพราะขันธ์  ๕  นี้ไม่ได้ไปสู่โลกอื่น  ขันธ์  ๕  ไม่มีอะไรตกแต่ง เกิดขึ้นเอง  สงสารก็ไม่มี <br />
<br />
<h3>
อุปมาด้วยการทำนา</h3>
 ขอถวายพระพร  มหาบพิตรเคยโปรดให้ทำนาหรือไม่ ? <br />
 อ๋อ...เคยให้ทำ <br />
 ขอถวายพระพร  ข้าวสาลีที่ปลูกลงในพื้นดินย่อมมีรวงงอกขึ้น เมื่อรวงข้าวสาลีงอกขึ้น  จะว่างอกขึ้นเองหรืออย่างไร? <br />
 ข้าแต่พระนาคเสน  ข้าวสาลีที่ปลูกลงในพื้นดินย่อมมีรวงงอกขึ้น จะว่างอกขึ้นเอง  ไม่มีผู้ใดกระทำไม่ได้ <br />
 ขอถวายพระพร  ถ้าข้าวสาลีที่ปลูกลงในพื้นดิน  ยังไม่มีรวงงอกขึ้น เมื่อรวงยังไม่งอกขึ้น  จะว่าไม่มีผู้ปลูก  จะว่าข้าวสาลีไม่มีจะได้หรือไม่? <br />
 ไม่ได้  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  ถ้าขันธ์ ๕  นี้ไปเกิดเอง คนตาบอดก็จะเกิดเป็นคนตาบอดอีก  คนใบ้ก็จะเกิดเป็นคนใบ้อีก บุญก็ไม่มีประโยชน์อันใด  ถ้าขันธ์  ๕  ไม่มีสิ่งใดตกแต่ง เป็นของเกิดขึ้นเอง  ขันธ์  ๕  ก็จะต้องไปนรกด้วยอกุศลกรรม<br />
 ขอนิมนต์อุปมาให้ยิ่งขึ้น <br />
<br />
<h3>
อุปมาด้วยการจุดประทีป</h3>
 ขอถวายพระพร  เหมือนอย่างมีผู้เอาประทีปมาจุดต่อกัน เปลวประทีปดวงเก่าก้าวไปสู่ประทีปดวงใหม่หรืออย่างไร ประทีปทั้งสองนั้น  มีขึ้นเองไม่มีผู้กระทำอย่างนั้นหรือ? <br />
 ไม่ใช่อย่างนั้น  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  ขันธ์  ๕  นี้ไม่ได้ไปสู่โลกอื่น ขันธ์  ๕  นี้ไม่ใช่เกิดขึ้นเองโดยไม่มีสิ่งใดทำให้เกิดขึ้น<br />
 ข้าแต่พระนาคเสน  เวทนาขันธ์  ไปสู่โลกอื่นหรือ ?<br />
 ขอถวายพระพร  ถ้าเวทนาขันธ์ไปสู่โลกอื่น  ผู้ที่ไปเกิดในโลกอื่น ก็คือเวทนาขันธ์อย่างนั้นซิ ? <br />
 ไม่ใช่อย่างนั้น  พระผู้เป็นเจ้า <br />
 ขอถวายพระพร  เพราะเหตุนั้นแหละมหาบพิตรจงเข้าพระทัยเถิดว่า เวทนาขันธ์ในอัตภาพนี้ไม่ได้ ไปสู่โลกอื่น <br />
 ข้าแต่พระผู้เป็นเจ้า  สัญญาขันธ์  ไปสู่โลกอื่นหรือ? <br />
 ขอถวายพระพร  ถ้าสัญญาขันธ์ไปสู่โลกอื่น  ผู้มีมือด้วนเท้าด้วนในอัตภาพนี้ ไปสู่โลกอื่น  ผู้มีมือด้วนเท้าด้วนในอัตภาพนี้  ไปสู่โลกอื่นแล้ว ก็จะต้องมีมือด้วนเท้าด้วนอีกหรืออย่างไร ? <br />
 ไม่ใช่อย่างนั้น  พระผู้เป็นเจ้า <br />
 เพราะเหตุนั้นแหละ  มหาบพิตรจงเข้าพระทัยเถิดว่า สัญญาขันธ์ในอัตภาพนี้  ไม่ได้ไปสู่โลกอื่น <br />
 ขอนิมนต์อุปมาให้ยิ่งขึ้นไปอีก <br />
<br />
<h3>
อุปมาด้วยกระจก</h3>
 ขอถวายพระพร  มหาบพิตรทรงหยิบเอากระจกส่องพระพักตร์หรือไม่? <br />
 มี  พระผู้เป็นเจ้า <br />
 ขอถวายพระพร  มหาบพิตรจงทรงหยิบเอากระจกมาวางไว้ตรงพระพักตร์มหาบพิตร<br />
 โยมหยิบมาตั้งไว้แล้ว <br />
 ขอถวายพระพร  ดวงพระเนตร  พระกรรณ  พระนาสิก  พระทนต์ ของมหาบพิตรปรากฏอยู่ในกระจกนี้เอง  หรือว่ามหาบพิตรทรงกระทำให้ปรากฏ? <br />
 ข้าแต่พระผู้เป็นเจ้า  ดวงตา หู  จมูก  ฟัน  ของโยมปรากฏอยู่ในวงกระจกนี้ ด้วยโยมกระทำขึ้น <br />
 ขอถวายพระพร  ถ้าอย่างนั้นเป็นอันว่ามหาบพิตรได้ควักเอาพระเนตร ตัดเอาพระกรรณ  พระนาสิก  และถอนเอาพระทนต์ของมหาบพิตร เข้าไปไว้ในกระจกแล้ว  มหาบพิตรก็เป็นคนตาบอด  ไม่มีพระนาสิกและพระทนต์อย่างนั้นซิ? <br />
 ไม่ใช่อย่างนั้น  พระผู้เป็นเจ้า  เงาปรากฏในกระจก เพราะอาศัยโยมกระทำขึ้น  ไม่ใช่ว่าเพราะโยมไม่ได้กระทำขึ้น<br />
 ข้อนี้ก็ฉันนั้นแหละ  มหาบพิตร  ไม่ใช่ว่าขันธ์ ๕  นี้ไปสู่โลกอื่น  ทั้งไม่ใช่ว่าขันธ์  ๕ ไม่มีสิ่งกระทำ เป็นของเกิดขึ้นเอง สัตว์ถือกำเนิดในครรภ์มารดาด้วยกุศลกรรม  อกุศลกรรม ที่ตนกระทำไว้  เพราะอาศัยขันธ์  ๕  นี้แหละ  จึงเหมือนเงาปรากฏในกระจก เพราะอาศัยการกระทำของมหาบพิตรฉะนั้น <br />
 ถูกต้องดีแล้ว  พระนาคเสน <br />
<br />
<h3 align="CENTER">
ปัญหาที่ ๗ ถามเรื่องถือกำเนิดในครรภ์มารดา</h3>
" ข้าแต่พระนาคเสน  เมื่อสัตว์จะเข้าถือกำเนิดในท้องมารดา เข้าไปทางทวารไหน ? <br />
 ขอถวายพระพร  ไม่ปรากฏว่าเข้าไปทางทวารไหน <br />
 ขอนิมนต์อุปมาด้วย <br />
 ขอถวายพระพร  หีบแก้วของมหาบพิตรมีอยู่หรือ  ? <br />
 มีอยู่  พระผู้เป็นเจ้า <br />
 ขอถวายพระพร  ขอจงนึกเข้าไปในหีบแก้วดูซิ <br />
" โยมนึกเข้าไปแล้ว <br />
 ขอถวายพระพร  จิตของมหาบพิตรที่นึกเข้าไปในหีบแก้วนั้น เข้าไปทางไหน ? <br />
 ข้าแต่พระนาคเสน  จิตของโยมไม่ปรากฏว่านึกเข้าไปทางไหน<br />
 ข้อนี้ก็ฉันนั้นแหละ  มหาบพิตร  สัตว์ที่เข้าไปถือกำเนิดในท้องมารดา ก็ไม่ปรากฏว่าเข้าไปทางไหนฉะนั้น <br />
 ข้าแต่พระนาคเสน  การที่พระผู้เป็นเจ้าแก้ปัญหาปฏิภาณอันวิจิตรยิ่งนี้ได้เป็นอัศจรรย์นักหนา ถ้าพระพุทธเจ้ายังทรงพระชนม์อยู่คงจะประทานอนุโมทนาสาธุการเป็นแน่แท้<br />
<br />
<h3 align="CENTER">
ปัญหาที่  ๘ ถามเรื่องโพชฌงค์  ๗</h3>
 ข้าแต่พระนาคเสน  โพชฌงค์  มีเท่าไร ? <br />
 ขอถวายพระพร  มี   ๗  ประการ <br />
 ข้าแต่พระผู้เป็นเจ้า  บุคคลตรัสรู้ด้วยโพชฌงค์เท่าไร? <br />
 ขอถวายพระพร  บุคคลตรัสรู้ด้วยโพชฌงค์ข้อเดียว <br />
 คือข้อไหน  พระผู้เป็นเจ้า ? <br />
 ขอถวายพระพร  คือข้อ  ธัมมวิจยสัมโพชฌงค์   (ใคร่ครวญธรรมะ)<br />
 ข้าแต่พระผู้เป็นเจ้า  ถ้าอย่างนั้น  พระพุทธองค์ทรงแสดงโพชฌงค์ ๗  ไว้ทำไม ? <br />
 ขอถวายพระพร  พระองค์จะเข้าพระทัยความข้อนี้อย่างไร...คือดาบที่บุคคลสวมไว้ในฝัก บุคคลไม่ได้ชักออกจากฝัก  อาจตัดสิ่งใดสิ่งหนึ่งให้ขาดได้หรือ ? <br />
 ไม่ได้  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  คือบุคคลปราศจาก ธัมมวิจยสัมโพชฌงค์ แล้วตรัสรู้ด้วยโพชฌงค์  ๖  ไม่ได้<br />
 ถูกแล้ว  พระนาคเสน <br />
<br />
อธิบาย โพชฌงค์  คือองค์เป็นเครื่องตรัสรู้มี  ๗  ประการ ดังนี้ ๑. สติ  ระลึกนึกไว้เสมอ ๒. ธัมมวิจยะ  ใคร่ครวญธรรมะที่เราจะปฏิบัติ ๓. วิริยะ  มีความเพียรต่อสู้กับอุปสรรค ๔. ปีติ  สร้างความอิ่มเอิบใจให้ปรากฏกับจิต ๕. ปัสสัทธิ  ความสงบ  คือสงบจากนิวรณ์  หรือสงบจากกิเลส ๖. สมาธิ  มีความตั้งใจมั่น ๗. อุเบกขา  ทรงอารมณ์เดียวเข้าไว้   ไม่ยอมรับทราบอารมณ์อื่นเข้ามาสนใจ<br />
<br />
<h3 align="CENTER">
ปัญหาที่  ๙ ถามถึงความมากกว่ากันแห่งบาปและบุญ</h3>
 ข้าแต่พระนาคเสน  บุญและบาปข้างไหนมากกว่ากัน ? <br />
 ขอถวายพระพร  บุญมากกว่าบาป  บาปน้อยกว่า <br />
 ข้าแต่พระผู้เป็นเจ้า  ทำไมจึงว่าบุญมากกว่า  บาปน้อยกว่า? <br />
 ขอถวายพระพร  บุคคลทำบาปแล้วย่อมร้อนใจในภายหลังว่า เราได้ทำบาปไว้แล้วเพราะเหตุนั้นบาปก็ไม่ได้มากขึ้น ส่วนบุญเมื่อบุคคลทำเข้าแล้วไม่เดือดร้อนในภายหลัง มีแต่เกิดปราโมทย์  ปีติ  ใจสงบมีความสุข  จิตเป็นสมาธิ เพราะฉะนั้น  บุญจึงมากขึ้น  ดังมีบุรุษผู้มีมือมีเท้าขาดแล้ว ได้บูชาพระด้วยดอกบัวเพียงกำเดียว  ก็จักได้เสวยผลถึง ๙๑  กัปด้วยเหตุนี้แหละ  จึงว่าบุญมากกว่า  ขอถวายพระพร<br />
 ชอบแล้ว  พระผู้เป็นเจ้า <br />
<br />
<h3 align="CENTER">
ปัญหาที่  ๑๐ ถามถึงการทำบาปแห่งผู้รู้กับผู้ไม่รู้</h3>
 ข้าแต่พระนาคเสน  สมมุติว่ามีคน  ๒  คน  คนหนึ่งรู้จักบาป อีกคนหนึ่งไม่รู้จัก  แต่กระทำบาปด้วยกันทั้งสองคน ข้างไหนจะได้บาปมากกว่ากัน  ? <br />
 ขอถวายพระพร  ข้างไม่รู้จักได้บาปมากกว่า <br />
 ข้าแต่พระนาคเสน  ราชบุตรของโยมหรือราชมหาอำมาตย์คนใดรู้ แต่ทำผิดลงไปโยมลงโทษแก่ผู้นั้นเป็นทวีคูณ <br />
 ขอถวายพระพร  มหาบพิตรจะเข้าพระทัยความข้อนี้อย่างไร...คือสมมุติว่ามีคน ๒  คน   จับก้อนเหล็กแดงเหมือนกัน  คนหนึ่งรู้ว่าเป็นก้อนเหล็กแดง อีกคนหนึ่งไม่รู้  คนไหนจะจับแรงกว่ากัน ? <br />
 ข้าแต่พระผู้เป็นเจ้า  คนไม่รู้จับแรงกว่า <br />
 ข้อนี้ก็ฉันนั้นแหละ  มหาบพิตร  คือผู้ไม่รู้บาปได้บาปมากกว่า<br />
 ชอบแล้ว  พระนาคเสน <br />
<br />
<h3 align="CENTER">
ปัญหาที่  ๑๑ ถามถึงผู้ที่ไปอุตตรกุรุทวีปและสวรรค์</h3>
 ข้าแต่พระนาคเสน  ผู้ไปสู่อุตตรกุรุทวีปหรือพรหมโลก หรือไม่ทวีปอื่นด้วยกายนี้มีอยู่หรือ ? <br />
 ขอถวายพระพร  มีอยู่ <br />
 ข้อนี้คืออย่างไร  พระผู้เป็นเจ้า ? <br />
 ขอถวายพระพร  มหาบพิตรเคยกระโดดที่แผ่นดินนี้ได้คืบหรือศอก? <br />
 อ๋อ...โยมเคยกระโดดได้  ๘  ศอก ? <br />
 ขอถวายพระพร  มหาบพิตรกระโดดอย่างไร...จึงได้ถึง ๘  ศอก ? <br />
 พอโยมคิดว่าจะกระโดด  กายของโยมก็เบา  โยมจึงกระโดดได้ถึง ๘  ศอก <br />
 ข้อนี้ก็ฉันนั้นแหละ  มหาบพิตร  คือภิกษุผู้มีฤทธิ์ มีอำนาจทางจิตภาวนา  อธิษฐานจิตแล้ว  ก็เหาะไปสู่เวหาสได้<br />
 ถูกแล้ว  พระนาคเสน <br />
<br />
<h3 align="CENTER">
ปัญหาที่ ๑๒ ถามเรื่องกระดูกยาว</h3>
 ข้าแต่พระนาคเสน  มีคำกล่าวว่า  มีกระดูกยาวตั้ง ๑๐๐  โยชน์  โยมไม่เชื่อเพราะต้นไม้ที่สูงตั้ง  ๑๐๐ โยชน์  ก็ยังไม่มี  กระดูกที่ไหนจักยาวตั้ง  ๑๐๐  โยชน์<br />
 ขอถวายพระพร มหาบพิตรเคยได้ทรงสดับหรือไม่ว่า ปลาในมหาสมุทรตัวยาวตั้ง ๕๐๐  โยชน์  มีอยู่?<br />
 เคยฟัง  พระผู้เป็นเจ้า <br />
 ถ้าอย่างนั้น  กระดูกของปลาที่มีตัวยาวตั้ง  ๕๐๐ โยชน์  จักยาวตั้ง  ๑๐๐  โยชน์มิใช่หรือ ? <br />
 ใช่แล้ว  พระผู้เป็นเจ้า <br />
<br />
<h3 align="CENTER">
ปัญหาที่  ๑๓ ถามเรื่องเกี่ยวกับลมหายใจ</h3>
 ข้าแต่พระนาคเสน  บุคคลอาจทำลมหายใจให้ดับได้หรือ? <br />
 ขอถวายพระพร  ได้ <br />
 ได้อย่างไร...พระผู้เป็นเจ้า ? <br />
 ขอถวายพระพร  มหาบพิตรเคยได้ยินเสียงคนนอนกรนบ้างหรือ? <br />
 อ๋อ..เคยซิ  พระผู้เป็นเจ้า<br />
 ขอถวายพระพร  เวลาเขาพลิกกายเสียงกรนเงียบไปไหม ?<br />
 เงียบไป  พระผู้เป็นเจ้า <br />
 ขอถวายพระพร  เสียงกรนนั้นเป็นเสียงของผู้ไม่ได้อบรมกาย ไม่ได้อบรมศีล  ไม่ได้อบรมจิต  แต่เมื่อพลิกตัวก็ยังหายไป ส่วนลมหายใจของผู้ได้อบรมกาย  อบรมศีล  อบรมจิต  เข้าจตุตถฌาน จะไม่ดับหรือ...มหาบพิตร ? <br />
 ชอบแล้ว  พระนาคเสน <br />
<br />
อธิบาย คำว่า  จตุตถฌาน ได้แก่ ฌานขั้นที่ ๔<br />
<br />
<h3 align="CENTER">
ปัญหาที่  ๑๔ ถามว่าอะไรเป็นสมุทร</h3>
 ข้าแต่พระนาคเสน  มีคำกล่าวกันอยู่ว่า สมุทรๆ น้ำหรือชื่อว่าสมุทร ? <br />
 ขอถวายพระพร  น้ำเค็มมีอยู่ในที่เท่าใดที่เท่านั้นแหละ เรียกว่าสมุทร <br />
 ข้าแต่พระผู้เป็นเจ้า  เหตุใดสมุทรจึงมีรสเดียว  คือรสเค็ม? <br />
 ขอถวายพระพร  เพราะมีน้ำขังอยู่นานจึงเค็ม <br />
 สมควรแล้ว  พระนาคเสน <br />
<br />
<h3 align="CENTER">
ปัญหาที่ ๑๕ ถามเรื่องการตัดสิ่งที่สุขุม</h3>
 ข้าแต่พระนาคเสน  บุคคลอาจตัดสิ่งที่สุขุมกว่าสิ่งทั้งหลายได้หรือ? &nbsp;ข้าแต่พระผู้เป็นเจ้า  อะไรชื่อว่าเป็นสิ่งสุขุมกว่าสิ่งทั้งหลาย<br />
 ขอถวายพระพร  พระธรรม  ชื่อว่าสุขุมกว่าสิ่งทั้งหลาย แต่ธรรมะไม่ใช่สุขุมไปทั้งหมด  คือ สุขุมก็มี  หยาบก็มี แต่ว่าสิ่งที่ควรตัดด้วยปัญญามีอย่างเดียว  คือ  ธรรมะ นอกจากนั้นไม่มี <br />
 ชอบแล้ว  พระนาคเสน <br />
<br />
<h3 align="CENTER">
ปัญหาที่ ๑๖ ถามความวิเศษแห่งปัญญา</h3>
 ข้าแต่พระนาคเสน  ปัญญา  อยู่ที่ไหน ? <br />
 ขอถวายพระพร  ปัญญาไม่ได้อยู่ที่ไหน <br />
 ถ้าอย่างนั้น  ปัญญาก็ไม่มีน่ะซิ <br />
 ขอถวายพระพร  ลมอยู่ที่ไหน ? <br />
 ลมไม่ได้อยู่ที่ไหน <br />
 ถ้าอย่างนั้น  ลมก็ไม่มีน่ะซิ <br />
 ถูกแล้ว  พระนาคเสน <br />
<br />
<h3 align="CENTER">
ปัญหาที่  ๑๗ ถามความต่างกันแห่งวิญญาณเป็นต้น</h3>
" ข้าแต่พระนาคเสน  ปัญญา  วิญญาณ  ชีพในภูต   เหล่านี้ มีอรรถะ  พยัญชนะต่างกันหรือว่ามีอรรถะอย่างเดียวกัน มีพยัญชนะต่างกัน ? <br />
 ขอถวายพระพร  วิญญาณมีการรู้สึก  เป็นลักษณะ ปัญญามีการรู้ทั่ว  เป็นลักษณะ  ชีพในภูต คือในผู้ที่เกิดแล้วไม่มี<br />
 ข้าแต่พระผู้เป็นเจ้า  ถ้าไม่มีชีพเป็นตัวเป็นตน ก็ใครเล่าเห็นรูปด้วยตา  ได้ฟังเสียงด้วยหู  สูดกลิ่นด้วยจมูก ลิ้มรสด้วยลิ้น สัมผัสด้วยกาย  รู้จักอารมณ์ด้วยใจ  ?<br />
 ขอถวายพระพร  ถ้าชีพเห็นรูปด้วยตาตลอดถึงรู้จักอารมณ์ด้วยใจแล้ว เมื่อเปิดตาขึ้น  ชีพนั้นก็ต้องมีหน้าไปข้างนอก  ต้องได้เห็นรูปดาวได้ดี เมื่อเปิดหู  จมูก  ลิ้น  กาย  ใจ  ชีพนั้นก็ต้องหันหน้าไปภายนอก รู้จักอารมณ์ได้ดีอย่างนั้นหรือ ? <br />
 ไม่ใช่อย่างนั้น  พระผู้เป็นเจ้า <br />
 ขอถวายพระพร   ถ้าอย่างนั้น  ชีพก็ไม่มีในภูต <br />
 ชอบแล้ว  พระนาคเสน <br />
<br />
อธิบาย คำว่า  อรรถะ คือความหมาย<br />
<br />
<h3 align="CENTER">
ปัญหาที่ ๑๘ ถามถึงเรื่องสิ่งที่ทำได้ยากของพระพุทธเจ้า</h3>
 ข้าแต่พระนาคเสน  สิ่งที่ทำได้ยากที่พระพุทธเจ้าได้ทรงกระทำนั้น ได้แก่อะไร ? <br />
 ขอถวายพระพร  พระพุทธเจ้าได้ทรงกระทำสิ่งที่ทำได้ยาก ได้แก่การทรงแสดงซึ่งธรรมอันไม่มีรูปร่าง  อันมีอยู่ในจิต เจตสิก อันเป็นไปในอารมณ์อันเดียวเหล่านี้ได้ว่า  อันนี้เป็นผัสสะ อันนี้เป็นเวทนา  อันนี้เป็นสัญญา  อันนี้เป็นเจตนา อันนี้เป็นจิต <br />
 ขอนิมนต์อุปมาด้วย <br />
 ขอถวายพระพร  เปรียบเหมือนกับบุรุษคนหนึ่งลงเรือไปที่มหาสมุทร วักน้ำขึ้นมาวางไว้ที่ลิ้น  ก็รู้ว่านี้เป็นน้ำคงคา นี้เป็นน้ำยมนา  นี้เป็นน้ำสรภู  นี้เป็นน้ำอจิรวดี นี้เป็นน้ำมหิ  ดังนี้ได้  เป็นของง่ายหรือยากล่ะ ?<br />
 เป็นของยาก  พระผู้เป็นเจ้า <br />
 ขอถวายพระพร  การที่พระพุทธเจ้าทรงบอกสิ่งที่ไม่มีรูปร่าง ที่มีในจิตใจ  ที่เป็นอารมณ์อันเดียวกันว่า  นี้เป็นผัสสะ นี้เป็นเวทนา  นี้เป็นสัญญา  นี้เป็นเจตนา  นี้เป็นจิต ดังนี้ยิ่งยากกว่านั้น <br />
 ถูกดีแล้ว  พระผู้เป็นเจ้า <br />
<br />
<h3 align="CENTER">
ปัญหาที่  ๑๙ พระเจ้ามิลินท์ทรงเลื่อมใสได้ปวารณาพระนาคเสน</h3>
พระนาคเสนถวายพระพรว่า         มหาบพิตรทรงทราบว่า  เวลานี้เป็นเวลาอะไรแล้ว ? <br />
 ข้าแต่พระผู้เป็นเจ้า  โยมทราบว่าเวลานี้เป็นเวลามัชฌิมยามแล้ว เพราะคบเพลิงสว่างไสว <br />
ขณะนั้นพวกเจ้าพนักงานก็นำผ้า  ๕  พับมาถวาย  ข้าราชการโยนกทั้งหลายก็ทูลขึ้นว่า         พระภิกษุองค์นี้ฉลาดมาก  เป็นบัณฑิตแท้  พระเจ้าข้า<br />
พระเจ้ามิลินท์ตรัสตอบว่า         ถูกแล้ว...เธอทั้งหลาย  ถ้ามีอาจารย์อย่างนี้  มีศิษย์อย่างนี้ ไม่ช้าก็ต้องรู้ธรรมะได้ดี <br />
<br />
พระเจ้ามิลินท์ทรงยินดีด้วยการแก้ปัญหาของพระนาคเสน จึงถวายผ้ากัมพลราคาแสนตำลึงแก่พระนาคเสนแล้วตรัสว่า         ข้าแต่พระนาคเสน  จำเดิมแต่วันนี้เป็นต้นไป  โยมจะให้จัดอาหารไว้วันละ ๑๐๘  สำรับ  สิ่งใดที่สมควรอันมีในพระราชวังนี้  โยมขอปวารณาพระผู้เป็นเจ้าทั้งนั้น<br />
 อย่าเลย  มหาบพิตร  อาตมภาพพอมีชีวิตอยู่ได้ก็แล้วกัน<br />
พระเจ้ามิลินท์ตรัสต่อไปว่า         ข้าแต่พระนาคเสน  โยมรู้ว่าพระผู้เป็นเจ้าพอมีชีวิตอยู่ได้ ก็แต่ว่าขอพระผู้เป็นเจ้าจงรักษาตัวของพระผู้เป็นเจ้า และรักษาตัวของโยมไว้        ข้อที่ว่า  ขอให้พระผู้เป็นเจ้ารักษาตัวพระผู้เป็นเจ้าไว้นั้น คืออย่าให้มีผู้ติเตียนได้ว่าพระนาคเสนทำให้พระเจ้ามิลินท์ทรงเลื่อมใสแล้ว ก็ไม่ได้อะไร        ข้อที่ว่า  ขอให้รักษาตัวโยมไว้นั้น  คืออย่างไร...คืออย่าให้มีผู้กล่าวได้ว่า พระเจ้ามิลินท์ทรงเลื่อมใสแล้ว  ไม่ได้ทรงแสดงอาการเลื่อมใสแต่อย่างใด<br />
พระเถระจึงตอบว่า         แล้วแต่พระราชประสงค์ <br />
<br />
พระเจ้ามิลินท์จึงตรัสว่า         ข้าแต่พระผู้เป็นเจ้า  พญาราชสีห์อันบุคคลขังไว้ในกรงทองย่อมหันหน้าไปภายนอกฉันใด ถึงโยมจะอยู่ครองบ้านครองเมือง ก็หันหน้าไปภายนอกฉันนั้น  ถ้าโยมออกไปบรรพชา  ก็จะมีชีวิตอยู่ไม่นาน เพราะศัตรูโยมมีมาก <br />
<br />
<h3>
แสดงความชื่นชมต่อกัน</h3>
ครั้นพระนาคเสนเถระแก้ปัญหาพระเจ้ามิลินท์เสร็จแล้ว จึงกลับไปสู่สังฆาราม  เมื่อพระนาคเสนกลับไปแล้วไม่ช้า พระเจ้ามิลินท์ก็ทรงคิดดูว่า        เราได้ถามเป็นอย่างไร  พระผู้เป็นเจ้าแก้เป็นอย่างไร จึงทรงนึกได้ว่า  สิ่งทั้งปวงเราก็ได้ถามดีแล้ว  พระผู้เป็นเจ้าก็ได้แก้ดีแล้ว        ฝ่ายพระนาคเสนก็นึกอย่างเดียวกันกับพระเจ้ามิลินท์ เช้าขึ้นจึงได้ครองจีวรสะพายบาตรเข้าไปที่พระราชนิเวศน์ แล้วนั่งลงบนอาสนะ<br />
<br />
พระเจ้ามิลินท์กราบไหว้แล้ว  จึงตรัสขึ้นว่า        ข้าแต่พระนาคเสน  ขอพระผู้เป็นเจ้าอย่าคิดว่า  โยมได้ถามปัญหาพระนาคเสนแล้ว พระผู้เป็นเจ้าย่อมให้ราตรีที่ยังเหลืออยู่  สิ้นไปด้วยความยินดีนั้น ขออย่าเห็นอย่างนี้ โยมได้นึกอยู่ตลอดราตรีว่า  การถามของเราเป็นอย่างไร การแก้ของพระผู้เป็นเจ้าเป็นอย่างไร  ก็นึกได้ว่า  เราถามดีแล้ว พระผู้เป็นเจ้าแก้ดีแล้ว<br />
<br />
พระเถระก็ตอบว่า         ขอถวายพระพร  ขอมหาบพิตรอย่าคิดว่า  อาตมภาพได้แก้ปัญหาของพระเจ้ามิลินท์แล้ว มหาบพิตรย่อมทรงบรรทมหลับตลอดราตรีที่ยังเหลืออยู่ด้วยความยินดีนั้น ขออย่าทรงเห็นอย่างนี้        อาตมภาพได้คิดอยู่ตลอดราตรีที่ยังเหลืออยู่ว่า  พระเจ้ามิลินท์ถามอะไรแล้ว เราได้แก้อะไรแล้ว  ก็นึกได้ว่า  พระเจ้ามิลินท์ได้ถามสิ่งทั้งปวงแล้ว เราก็ได้แก้สิ่งทั้งปวงแล้ว <br />
<br />
เป็นอันว่า  ปราชญ์ทั้งสองนั้น  ได้แสดงความชื่นชมยินดีต่อกันและกันอย่างนี้<br />
<br />
จบวรรคที่  ๗<br />
จบมิลินทปัญหา
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
