<html>
<head>
<title>ธัมมโชติ - ข้อควรรู้เรื่องศีล</title>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<br />
<div class="subject"><h2>
ข้อควรรู้เรื่องศีล</h2></div>
<br />
<div class="subject">
<h3>
เหตุที่พระพุทธเจ้าทรงบัญญัติพระวินัย 
    (ศีล)</h3>
<span class="im2c">ตามความในพระไตรปิฎก 
    หมวดพระวินัย มหาวิภังค์ ปฐมภาค<br />(ดูเปรียบเทียบกับพระไตรปิฎกภาษาไทย ฉบับมหาจุฬาลงกรณราชวิทยาลัย ได้ที่ เล่ม : ๑ หน้า : ๒๘)</span><br />
<br /></div>
ก่อนที่พระพุทธเจ้าจะทรงบัญญัติสิกขาบทแรก (พระวินัย หรือศีลข้อแรกในพระพุทธศาสนา) 
    พระองค์ได้ตรัสประโยชน์ หรือสาเหตุที่ทรงบัญญัติพระวินัยไว้ ดังนี้ครับ<br />
<br />
....... ดูกรภิกษุทั้งหลาย เพราะเหตุนั้นแล เราจักบัญญัติสิกขาบทแก่ภิกษุทั้งหลาย<br />
อาศัยอำนาจประโยชน์ ๑๐ ประการ คือ<br />
<ul>
<li><span class="im2">เพื่อความรับว่าดีแห่งสงฆ์ ๑</span>    (เพื่อความยอมรับ/เห็นด้วยของสงฆ์หมู่มาก - ธัมมโชติ)</li>
<li><span class="im2">เพื่อความสำราญแห่งสงฆ์ ๑</span>    (เพื่อให้สังคมสงฆ์อยู่กันอย่างสงบสุข - ธัมมโชติ)</li>
<li><span class="im2">เพื่อข่มบุคคลผู้เก้อยาก ๑</span>    (เพื่อไม่ให้พวกอลัชชี/ผู้ไม่ละอาย ทำสิ่งที่ไม่ดีได้ตามใจ - ธัมมโชติ)</li>
<li><span class="im2">เพื่ออยู่สำราญแห่งภิกษุผู้มีศีลเป็นที่รัก ๑</span>    (เพื่อไม่ให้พวกอลัชชีมารบกวนความสงบของผู้มีศีล - ธัมมโชติ)</li>
<li><span class="im2">เพื่อป้องกันอาสวะอันจะบังเกิดในปัจจุบัน ๑</span>    (เพื่อป้องกันกิเลสในปัจจุบัน - ธัมมโชติ)</li>
<li><span class="im2">เพื่อกำจัดอาสวะอันจักบังเกิดในอนาคต ๑</span>    (เพื่อกำจัดกิเลสที่จะเกิดในอนาคต - ธัมมโชติ)</li>
<li><span class="im2">เพื่อความเลื่อมใสของชุมชนที่ยังไม่เลื่อมใส ๑</span></li>
<li><span class="im2">เพื่อความเลื่อมใสยิ่งของชุมชนที่เลื่อมใสแล้ว ๑</span></li>
<li><span class="im2">เพื่อความตั้งมั่นแห่งพระสัทธรรม ๑</span>    (เพื่อให้ศาสนาตั้งมั่นอยู่ได้นาน - ธัมมโชติ)</li>
<li><span class="im2">เพื่อถือตามพระวินัย ๑</span>    (เพื่อให้ภิกษุทั้งหลายถือปฏิบัติ - ธัมมโชติ)  </li>
</ul>
ถึงแม้ในพระสูตรนี้จะเน้นที่พระวินัย 
    หรือศีลสำหรับภิกษุ แต่ก็สามารถเข้ากันได้กับศีลสำหรับฆราวาสด้วยเช่นกันนะครับ คือไม่ว่าศีลชนิดใดในพระพุทธศาสนา 
    ก็ล้วนถูกบัญญัติขึ้นด้วยเหตุผลเหล่านี้ทั้งนั้น ซึ่งจะเห็นได้ว่า การที่พระพุทธเจ้าทรงบัญญัติศีลขึ้นมา 
    ก็เพื่อประโยชน์แก่ตัวผู้ปฏิบัติเอง และเพื่อคนหมู่มากทั้งสิ้น โดยที่สำคัญก็คือ<span class="im1">เพื่อประโยชน์ในการขัดเกลา 
    หรือกำราบกิเลส</span>เป็นส่วนมากครับ<br />
<br />
<div class="subject">
<h3>
การถือศีล 
    5 ประเภท</h3>
</div>
การถือศีล 
    หรือข้อวัตรปฏิบัติ รวมถึงสิ่งอื่นๆ ทั่วๆ ไป เช่น การให้ทาน การทำสมาธิ การเจริญวิปัสสนา 
    ฯลฯ ของคนทั่วๆ ไปนั้น แต่ละคนก็มีวัตถุประสงค์ หรือแรงจูงใจแตกต่างกันไปนะครับ ซึ่งบางครั้งก็ดีมาก 
    บางครั้งก็ดีน้อยหน่อย หรือบางครั้งก็อาจจะมีวัตถุประสงค์ที่ไม่ดีเลยก็ได้ <br />
<br />
พระพุทธเจ้าทรงจำแนกแจกแจงวัตถุประสงค์ หรือแรงจูงใจในการทำสิ่งต่างๆ เอาไว้เป็น 
    5 จำพวก ซึ่งในที่นี้ทรงเน้นที่การถือธุดงควัตร (ดูเรื่องธุดงค์คืออะไร ที่ด้านล่างประกอบนะครับ) แต่ก็สามารถนำไปประยุกต์ใช้ หรือเป็นประโยชน์ในการเปรียบเทียบกับเรื่องอื่นๆ 
    ได้เช่นกัน<br />
<br />
รายละเอียดใน<span class="im2">พระไตรปิฎก หมวดอภิธรรมปิฎก ธาตุกถา-ปุคคลปัญญัติปกรณ์ (ดูเปรียบเทียบกับพระไตรปิฎกภาษาไทย ฉบับมหาจุฬาลงกรณราชวิทยาลัย ได้ที่ เล่ม : ๓๖ หน้า : ๒๒๔ ข้อ : ๑๙๙)
    </span>มีดังนี้ครับ<br />
<br />
[๑๔๕] บรรดาภิกษุเหล่านั้น ภิกษุถือบิณฑบาตเป็นวัตร ๕ จำพวก เป็นไฉน <br />
<br />
ภิกษุเป็นผู้ถือบิณฑบาตเป็นวัตร เพราะเป็นผู้<span class="im1">เขลา</span> 
    เป็นผู้<span class="im1">งมงาย</span> (๑)<br />
ภิกษุเป็นผู้มีความ<span class="im1">ปรารถนาลามก</span> ถูกความอยากได้เข้าครอบงำ 
    จึงถือบิณฑบาตเป็นวัตร (๒) <br />
(เพื่อให้คนศรัทธา แล้วลาภสักการะต่างๆ จะได้ตามมา - ธัมมโชติ)<br />
ภิกษุถือบิณฑบาตเป็นวัตร เพราะเป็น<span class="im1">บ้า</span> เพราะมีจิต<span class="im1">ฟุ้งซ่าน</span> 
    (๓) <br />
ภิกษุถือบิณฑบาตเป็นวัตร เพราะคิดว่าองค์แห่งภิกษุผู้ถือบิณฑบาตเป็นวัตรนี้ เป็นข้อที่<span class="im1">พระพุทธเจ้า</span> 
    พระสาวกแห่งพระพุทธเจ้าทั้งหลาย<span class="im1">สรรเสริญ</span> (๔)<br />
อีกอย่างหนึ่ง ภิกษุเป็นผู้ถือบิณฑบาตเป็นวัตร เพราะอาศัยความ<span class="im1">ปรารถนาน้อย</span>อย่างเดียว 
    เพราะอาศัยความ<span class="im1">สันโดษ</span>อย่างเดียว เพราะอาศัยความ<span class="im1">ขัดเกลากิเลส</span>อย่างเดียว 
    เพราะอาศัยความต้องการด้วยข้อปฏิบัติอันงามนี้ อย่างเดียว (๕)<br />
<br />
บรรดาภิกษุเหล่านั้น ภิกษุนี้ใดถือบิณฑบาตเป็นวัตร เพราะอาศัยความปรารถนาน้อยอย่างเดียว 
    เพราะอาศัยความสันโดษอย่างเดียว เพราะอาศัยความขัดเกลากิเลสอย่างเดียว เพราะอาศัยความต้องการด้วยข้อปฏิบัติอันงามนี้อย่างเดียว 
    ภิกษุนี้<span class="im1">เป็นผู้เลิศ</span> เป็นผู้<span class="im1">ประเสริฐสุด</span> 
    เป็น<span class="im1">ประมุข</span> เป็นผู้<span class="im1">สูงสุด</span> 
    เป็นผู้ประเสริฐกว่าบรรดาภิกษุผู้ถือบิณฑบาตเป็นวัตร ๕ จำพวกเหล่านี้ <br />
<br />
น้ำนมเกิดจากแม่โค นมส้มเกิดจากน้ำนม เนยข้นเกิดจากนมส้ม เนยใสเกิดจากเนยข้น 
    ก้อนเนยใสเกิดจากเนยใส บรรดาเภสัช ๕ นั้น ก้อนเนยใส ชาวโลกกล่าวว่าเลิศชื่อแม้ฉันใด 
    ภิกษุถือบิณฑบาตเป็นวัตรนี้ใด เป็นผู้ถือบิณฑบาตเป็นวัตรเพราะอาศัยความปรารถนาน้อยอย่างเดียว 
    เพราะอาศัยความสันโดษอย่างเดียว เพราะอาศัยความขัดเกลากิเลสอย่างเดียว เพราะอาศัยความต้องการด้วยข้อปฏิบัติอย่างเดียว 
    ก็ฉันนั้นเหมือนกัน ภิกษุนี้เป็นผู้เลิศ เป็นผู้ประเสริฐ เป็นประมุข เป็นผู้สูงสุด 
    เป็นผู้ประเสริฐกว่าภิกษุผู้ถือบิณฑบาตเป็นวัตร ๕ จำพวกเหล่านี้ เหล่านี้ชื่อว่า 
    ภิกษุถือบิณฑบาตเป็นวัตร ๕ จำพวก<br />
<br />
[๑๔๖] ภิกษุถือห้ามภัตรอันนำมาถวายต่อภายหลังเป็นวัตร ๕ จำพวก <br />
ภิกษุถือนั่งฉันอาสนะเดียวเป็นวัตร ๕ จำพวก<br />
ภิกษุถือผ้าบังสุกุลเป็นวัตร ๕ จำพวก<br />
ภิกษุถือไตรจีวรเป็นวัตร ๕ จำพวก<br />
ภิกษุถืออยู่ป่าเป็นวัตร ๕ จำพวก<br />
ภิกษุถืออยู่โคนไม้เป็นวัตร ๕ จำพวก<br />
ภิกษุถืออยู่ในที่แจ้งเป็นวัตร ๕ จำพวก<br />
ภิกษุถือการนั่งเป็นวัตร ๕ จำพวก<br />
ภิกษุถืออยู่ในเสนาสนะที่ท่านจัดไว้เป็นวัตร ๕ จำพวก <br />
ภิกษุถือการอยู่ป่าช้าเป็นวัตร ๕ จำพวก เป็นไฉน .......... (มีรายละเอียดอย่างเดียวกันนะครับ - ธัมมโชติ)<br />
<br />
<div class="subject">
<h3>
ธุดงค์คืออะไร</h3>
</div>
ธุดงควัตร 
    คือ<span class="im1">ข้อปฏิบัติที่เข้มงวดเป็นพิเศษ</span> เพื่อความขัดเกลากิเลสอย่างยิ่ง 
    พระพุทธเจ้า<span class="im1">ไม่ได้ทรงบังคับ</span>ให้ภิกษุถือปฏิบัติ 
    ใครจะปฏิบัติหรือไม่ก็ได้ครับ ผู้ที่จะปฏิบัติธุดงควัตรนั้น สามารถเลือกได้เองตามความสมัครใจ 
    ว่าจะปฏิบัติข้อใดบ้าง เป็นเวลานานเท่าใด เมื่อจะถือปฏิบัติก็เพียงแต่กล่าวคำสมาทานธุดงควัตรข้อที่ตนเลือก 
    แล้วก็เริ่มปฏิบัติได้เลยครับ<br />
<br />
<h3>
ธุดงควัตรมี 13 ข้อคือ</h3>
<ol>
<li><span class="im2">การถือผ้าบังสุกุลเป็นวัตร</span> คือการใช้แต่ผ้าเก่าที่คนเขาทิ้งเอาไว้ตามกองขยะบ้าง
       ข้างถนนบ้าง ผ้าห่อศพบ้าง นำผ้าเหล่านั้นมาซัก ย้อมสี เย็บต่อกันจนเป็นผืนใหญ่แล้วนำมาใช้
       งดเว้นจากการใช้ผ้าใหม่ทุกชนิด (บังสุกุล = คลุกฝุ่น)<br />
      <br />
    </li>
<li><span class="im2">การถือผ้า 3 ผืน (ไตรจีวร) เป็นวัตร</span> คือการใช้ผ้าเฉพาะที่จำเป็นเท่านั้น
       อันได้แก่ สบง(ผ้านุ่ง) จีวร(ผ้าห่ม) สังฆาฏิ(ผ้าสารพัดประโยชน์ เช่น คลุมกันหนาว
       ปูนั่ง ปูนอน ปัดฝุ่น ใช้แทนสบง หรือจีวรเพื่อซักผ้าเหล่านั้น ปัจจุบันภิกษุไทยมักใช้พาดบ่าเมื่อประกอบพิธีกรรมครับ) 
      <br />
      <br />
    </li>
<li><span class="im2">การถือบิณฑบาตเป็นวัตร</span> คือการบริโภคอาหารเฉพาะที่ได้มาจากการรับบิณฑบาตเท่านั้น 
      ไม่บริโภคอาหารที่คนเขานิมนต์ไปฉันตามบ้าน <br />
      <br />
    </li>
<li><span class="im2"> ถือการบิณฑบาตตามลำดับบ้านเป็นวัตร</span> คือจะรับบิณฑบาตโดยไม่เลือกที่รักมักที่ชัง 
      ไม่เลือกว่าเป็นบ้านคนรวยคนจน ไม่เลือกว่าอาหารดีไม่ดี มีใครใส่บาตรก็รับไปตามลำดับ 
      ไม่ข้ามบ้านที่ไม่ถูกใจไปนะครับ<br />
      <br />
    </li>
<li><span class="im2"> ถือการฉันในอาสนะเดียวเป็นวัตร </span>คือ ในแต่ละวันจะบริโภคอาหารเพียงครั้งเดียว 
      เมื่อนั่งแล้วก็ฉันจนเสร็จ หลังจากนั้นก็จะไม่บริโภคอาหารอะไรอีกเลย นอกจากน้ำดื่มครับ<br />
      <br />
    </li>
<li><span class="im2">ถือการฉันในบาตรเป็นวัตร </span>คือจะนำอาหารทุกชนิดที่จะบริโภคในมื้อนั้น 
      มารวมกันในบาตร แล้วจึงฉันอาหารนั้น เพื่อไม่ให้ติดในรสชาดของอาหารครับ<br />
      <br />
    </li>
<li><span class="im2"> ถือการห้ามภัตที่ถวายภายหลังเป็นวัตร</span> คือเมื่อรับอาหารมามากพอแล้ว 
      ตัดสินใจว่าจะไม่รับอะไรเพิ่มอีกแล้ว หลังจากนั้นถึงแม้มีใครนำอะไรมาถวายเพิ่มอีก 
      ก็จะไม่รับอะไรเพิ่มอีกเลย ถึงแม้อาหารนั้นจะถูกใจเพียงใดก็ตามครับ<br />
      <br />
    </li>
<li><span class="im2">ถือการอยู่ป่าเป็นวัตร </span> คือจะอยู่อาศัยเฉพาะในป่าเท่านั้น 
      จะไม่อยู่ในหมู่บ้านเลย เพื่อไม่ให้ความพลุกพล่านวุ่นวายของเมืองรบกวนการปฏิบัติ 
      หรือเพื่อป้องกันการพอกพูนของกิเลส<br />
      <br />
    </li>
<li><span class="im2"> ถือการอยู่โคนไม้เป็นวัตร</span> คือจะพักอาศัยอยู่ใต้ต้นไม้เท่านั้น 
      งดเว้นจากการอยู่ในที่มีหลังคาที่สร้างขึ้นมามุงบังครับ<br />
      <br />
    </li>
<li><span class="im2"> ถือการอยู่กลางแจ้งเป็นวัตร</span> คือจะอยู่แต่ในที่กลางแจ้งเท่านั้น 
      จะไม่เข้าสู่ที่มุงบังใดๆ เลย แม้แต่โคนต้นไม้ เพื่อไม่ให้ติดในที่อยู่อาศัยครับ<br />
      <br />
    </li>
<li><span class="im2"> ถือการอยู่ในป่าช้าเป็นวัตร</span> คือจะงดเว้นจากที่พักอันสุขสบายทั้งหลาย 
      แล้วไปอาศัยอยู่ในป่าช้า เพื่อจะได้ระลึกถึงความตายอยู่เสมอ ไม่ประมาท<br />
      <br />
    </li>
<li><span class="im2"> ถือการอยู่ในเสนาสนะที่เขาจัดไว้ให้เป็นวัตร</span> 
      คือเมื่อใครชี้ให้ไปพักที่ไหน หรือจัดที่พักอย่างใดไว้ให้ ก็พักอาศัยในที่นั้นๆ 
      โดยไม่เลือกว่าสะดวกสบาย หรือถูกใจหรือไม่ และเมื่อมีใครขอให้สละที่พักที่กำลังพักอาศัยอยู่นั้น 
      ก็พร้อมจะสละได้ทันทีครับ<br />
      <br />
    </li>
<li><span class="im2"> ถือการนั่งเป็นวัตร </span>คือจะงดเว้นอิริยาบถนอน 
      จะอยู่ใน 3 อิริยาบทเท่านั้น คือ ยืน เดิน นั่ง จะไม่เอนตัวลงให้หลังสัมผัสพื้นเลยครับ ถ้าง่วงมากก็จะใช้การนั่งหลับเท่านั้น เพื่อไม่ให้เพลิดเพลินในการนอน<br />
    </li>
</ol>
<div class="sign">
<br />
ผู้รวบรวม<br />
ธัมมโชติ</div>
<br /><br /><br />
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
