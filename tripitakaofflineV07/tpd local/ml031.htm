<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 31</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 31 : เมณฑกปัญหา วรรคที่ ๙ ปัญหาที่ ๑ ถามถึงกาลมรณะ อกาลมรณะ, ปัญหาที่ ๒ ถามถึงปาฏิหาริย์ในเจดีย์ของพระอรหันต์, ปัญหาที่ ๓ ถามถึงการสำเร็จธรรมของบุคคล, ปัญหาที่ ๔ ถามถึงความไม่เจือทุกข์แห่งพระนิพพาน, ปัญหาที่ ๕ ถามเรื่องนิพพานโดยรูปพรรณสัณฐาน, ปัญหาที่ ๖ ถามเรื่องการกระทำให้แจ้งนิพพาน </div>
<br />
<h3 align="CENTER">
 ตอนที่  ๓๑</h3>
<h3 align="CENTER">
วรรคที่  ๙</h3>
<h3 align="CENTER">
ปัญหาที่  ๑ ถามถึงกาลมรณะ  อกาลมรณะ</h3>
<br />
 ข้าแต่พระนาคเสน  อันว่ามนุษย์ทั้งหลายตายในเวลาที่ควรตายเท่านั้น หรือว่าตายในเวลาที่ยังไม่ควรตายก็มี ? <br />
 ขอถวายพระพร   ตายในเวลาควรตายอันเรียกว่ากาลมรณะก็มี  ตายในเวลายังไม่ควรตายอันเรียกว่าอกาลมรณะก็มี <br />
 ข้าแต่พระผู้เป็นเจ้า  พวกไหนเวลาตายในเวลาควรตาย พวกไหนตายในเวลาไม่ควรตาย ? <br />
 ขอถวายพระพร  ต้นมะม่วงหรือต้นไม้อื่นที่มีผลหล่นไปตั้งแต่กำลังตั้งช่อก็มี หล่นไปในเวลามีขั้วแล้วก็มี  หล่นไปในเวลาโตเท่าหัวแมลงวันก็มี หล่นไปในเวลาดิบก็มี  หล่นไปในเวลาสุกก็มี  มหาบพิตรเคยเห็นบ้างไหม? <br />
 อ๋อ...เคยเห็นซิ   พระผู้เป็นเจ้า <br />
 ขอถวายพระพร  ผลไม้ที่หล่นไปในเวลาสุก  เรียกว่า หล่นไปในเวลาที่ควรหล่น ส่วนอื่นนอกนั้นคือหล่นไปด้วยหนอนเจาะก็มี นกจิกก็มี  ลมพัดก็มี  เน่าก็มี  เรียกว่า  หล่นไปในเวลาที่ยังไม่ควรหล่นทั้งนั้น ฉันใด พวกที่ตายในเวลาชรา  เรียกว่า  ตายในเวลาควรตายทั้งนั้น นอกนั้นเรียกว่า  ตายในเวลายังไม่ควรตาย คือบางพวกก็ตายด้วยกรรมแทรก บางพวกก็ตายด้วยคติ  คือคติอันหนักชักไป  บางพวกก็ตายด้วยกิริยา<br />
<br />
พระเจ้ามิลินท์ตรัสถามอีกว่า  ข้าแต่พระนาคเสน  เป็นอันว่าพวกตายด้วยกรรมชักไปก็ดี ตายด้วยคติชักไปก็ดี   ตายด้วยกิริยาชักไปก็ดี  ตายด้วยชราครอบงำก็ดี โยมเห็นว่า  ตายในเวลาควรตายทั้งนั้น ก็ผู้ที่ตายในท้องก่อนที่จะคลอด  หรือพอออกจากท้องมารดาก็ตาย หรือตายในเวลามีอายุ  ๕ - ๖  เดือน  หรือตายในเวลามีอายุ ๑๐  เดือน  หรือตายในเวลามีอายุ  ๗  ปี  โยมก็เห็นว่าตายในเวลาควรตายทั้งนั้น ถ้าความเห็นนี้ถูก  อกาลมรณะคือการตายในเวลายังไม่ควรตายก็ไม่มี เรียกว่า  ตายในเวลาที่ควรตาย ด้วยกันทั้งนั้น <br />
<br />
<h3>
ผู้ที่ตายก่อนอายุขัยมี  ๗  จำพวก</h3>
 ขอถวายพระพร  ผู้ที่ตายในเวลายังไม่สิ้นอายุขัย  มีอยู่ ๗  จำพวก  คือ  พวกหิวจัดตายก็มี  กระหายน้ำจัดตายก็มี ถูกงูกัดตายก็มี  ถูกยาพิษตายก็มี  ถูกไฟไหม้ตายก็มี ตกน้ำตายก็มี  ถูกอาวุธตายก็มี  พวกนี้เรียกว่า  ตายในเวลายังไม่ควรตาย<br />
ทั้งนั้น<br />
<br />
<h3>
ตายด้วยเหตุ  ๘   ประการ</h3>
อันความตายของสัตว์ทั้งหลาย  ย่อมมีด้วยเหตุ  ๘  ประการ คือ  ลมกำเริบ  ดีกำเริบ  เสมหะกำเริบ  สิ่งทั้ง  ๓ นี้กำเริบ   ฤดูแปรปรวน บริหารร่างกายไม่ดี  ถูกผู้อื่นกระทำ กรรมให้ผล รวมเป็น  ๘  ประการด้วยกัน ตายด้วยกรรมให้ผล  เรียกว่า  ตายสมควรแก่กรรมของตน นอกนั้นเรียกว่า  ตายไม่สมควรแก่กรรม<br />
<br />
คือบุคคลบางพวกตายด้วยกรรมที่ทำไว้ในชาติปางก่อน  ผู้ใดทำให้ผู้อื่นอดตายไว้ในชาติก่อน ผู้นั้นต้องตายด้วยความอดอยากหลายพันปี  บางทีตายด้วยความอดอยากในเวลาเป็นเด็กก็มี ในเวลากลางคนก็มี  ในเวลากลางอายุก็มี  ในเวลาแก่ก็มีผู้ใดทำให้ผู้อื่นอดน้ำตายไว้ในชาติก่อน  ผู้นั้นต้องอดน้ำตายอยู่หลายพันปี คืออดน้ำตายในเวลาเป็นเด็กก็มี  กลางคนก็มี  แก่ก็มี ผู้ใดทำให้ผู้อื่นด้วยให้งูกัดสัตว์ต่อย  ผู้นั้นก็ต้องตายด้วยงูกัดสัตว์ต่อยอยู่หลายพันชาติ ตายในเวลายังเป็นเด็กก็มี  กลางคนก็มี แก่ก็มี ผู้ใดทำให้ผู้อื่นตายด้วยยาพิษ  ผู้นั้นก็ต้องตายด้วยยาพิษหลายพันชาติ ตายในเวลายังเป็นเด็กก็มี  เป็นผู้ใหญ่ก็มี  แก่ก็มี ผู้ใดทำให้ผู้อื่นตายด้วยไฟ  ผู้นั้นก็ต้องตายด้วยไฟหลายแสนชาติ ผู้ใดทำให้ผู้อื่นตายด้วยน้ำ  ผู้นั้นก็ต้องตายด้วยน้ำหลายแสนชาติ คือตกน้ำตาย  จมน้ำตาย  ผู้ใดทำให้ผู้อื่นตายด้วยอาวุธ ผู้นั้นก็ต้องตายด้วยอาวุธหลายแสนชาติ การตายของพวกเหล่านี้  เรียกว่า  ตายสมควรแก่กรรมทั้งนั้น<br />
<br />
 ข้าแต่พระนาคเสน  พระผู้เป็นเจ้าเห็นว่าตายในเวลาไม่ควรตายอันเรียกว่า อกาลมรณะ  มีอยู่  ขอนิมนต์แสดงอกาลมรณะให้โยมฟัง <br />
 ขอถวายพระพร  กองไฟใหญ่ที่ไหม้หญ้า ไหม้ไม้  กิ่งไม้ หมดแล้วก็ดับไป  กองไฟใหญ่นั้นชื่อว่าดับในเวลาควรดับหรือ? <br />
 อย่างนั้น  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  ผู้ที่มีชีวิตอยู่นานจึงตาย เรียกว่า  ตายในเวลาควรตาย อีกประการหนึ่ง  กองไฟใหญ่ที่ยังไหม้เชื้อไม่หมด แต่มีฝนห่าใหญ่ตกลงมาทำให้ดับ กองไฟใหญ่นั้นจะชื่อว่าดับในเวลาควรดับหรือไม่? <br />
 เรียกไม่ได้  พระผู้เป็นเจ้า <br />
 เพราะอะไร  มหาบพิตร  กองไฟอย่างหลังจึงไม่มีคติเสมอกับกองไฟอย่างก่อน? <br />
 ข้าแต่พระผู้เป็นเจ้า  เพราะกองไฟอย่างหลัง  ถูกน้ำที่มาใหม่เบียดเบียน จึงได้ดับไป <br />
<br />
 ข้อนี้ก็ฉันนั้นแหละ  มหาบพิตร  ผู้ที่ตายด้วยโรคอันมีลม หรือดี  หรือเสมหะ  เป็นสมุฎฐาน  หรือสิ่งทั้ง  ๓  กำเริบ หรือฤดูแปรปรวน การรักษาร่างกายไม่ดี  หรือผู้อื่นกระทำ หิว  กระหาย  ถูกงูกัด  ถูกไฟไหม้  จมน้ำ  ถูกอาวุธตาย เหล่านี้  เรียกว่า  ตายในเวลายังไม่ควรตายทั้งนั้น เหตุที่ให้ตายในเวลายังไม่ควรตาย  ได้แก่โรคเป็นต้น อย่างที่ว่ามานี้แหละ  ขอถวายพระพรอีกอย่างหนึ่ง  เมฆตั้งขึ้นในท้องฟ้าเมื่อจะทำที่ลุ่มที่ดอนให็เต็มก็เป็นฝนตกลงมา เมฆนั้นไม่มีสิ่งใดกีดขวาง ก็ตกลงมาได้ไม่ใช่หรือ ? <br />
 อย่างนั้น  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  คือผู้มีชีวิตอยู่นานก็ตายไปเอง อีกประการหนึ่งเมฆตั้งขึ้นในท้องฟ้า  แล้วมีลมพัดไป จะเป็นฝนตกลงมาได้ไหม ? <br />
 ไม่ได้  พระผู้เป็นเจ้า <br />
 เพราะเหตุไร  มหาบพิตร  เมฆอย่างหลังกับอย่างก่อนจึงไม่มีคติเสมอกัน ? <br />
 ข้าแต่พระผู้เป็นเจ้า  เพราะเมฆอย่างหลังถูกลมพัดไปเสีย จึงเป็นฝนตกลงมาไม่ได้ <br />
<br />
 ข้อที่ตายในเวลาไม่ควรตาย  ก็มีอุปมาฉันนั้นแหละ มหาบพิตร ขอถวายพระพร  อนึ่ง  สรพิษที่มีฤทธิ์แรงกล้า  ได้โกรธกัดบุคคลคนหนึ่งให้ถึงซึ่งความตาย ไม่มียาแก้ได้  พิษของงูนั้นเรียกว่าถึงซึ่งที่สุดฉันใด ผู้ที่มีอายุอยู่นานสิ้นอายุขัยแล้ว  ก็ตายไปฉันนั้น อีกอย่างหนึ่ง  ผู้ที่ถูกงูกัดแต่มียาฆ่าพิษนั้นเสีย พิษนั้นเรียกว่าหมดไปในเวลาที่ควรหมดหรือไม่  ? <br />
 ไม่เรียก  พระผู้เป็นเจ้า <br />
 เพราะเหตุไร  มหาบพิตร  พิษงูอย่างก่อนกับอย่างหลัง จึงไม่เหมือนกัน ? <br />
 ข้าแต่พระผู้เป็นเจ้า  พิษงูอย่างก่อนถูกยากำจัดเสีย จึงหมดไปในเวลายังไม่ควรหมด <br />
<br />
 ข้อนี้ก็ฉันนั้นแหละ  มหาบพิตร  ผู้ที่ตายในเวลายังไม่หมดอายุขัย ก็เรียกว่า   ตายในเวลาไม่ควรทั้งนั้น ขอถวายพระพร  อีกสิ่งหนึ่ง  นายขมังธนูยิงลูกธนูไป ลูกธนูนั้นจะต้องไปจนสุดกำลังในเมื่อไม่มีสิ่งใดกีดขวางฉันใด ผู้ที่มีชีวิตอยู่นานก็ต้องตายด้วยสิ้นอายุขัยฉันนั้น ลูกธนูที่มีสิ่งขัดขวางก็ไปไม่ถึงที่สุดฉันใด  พวกมีสิ่งขัดขวางก็ตายในเวลายังไม่ถึงที่สุดแห่งอายุขัยฉันนั้น อีกเรื่องหนึ่ง  เสียงภาชนะทองเหลืองที่มีผู้ตีจะต้องดังไปจนสุดเสียงในเมื่อไม่มีสิ่งขัดขวางฉันใด  บุคคลก็จักต้องตายในเวลาแก่เวลาสิ้นอายุขัยในเมื่อไม่มีอันตรายอย่างใดอย่างหนึ่งฉันนั้น  เสียงภาชนะทองเหลืองถ้ามีขัดขวางก็ดังไปไม่ถึงที่สุดฉันใด  สัตว์ทั้งหลายถ้ามีสิ่งขัดขวางก็ตายในเวลายังไม่สิ้นอายุขัยฉันนั้น อีกอย่างหนึ่ง  พืชที่บุคคลหว่านลงในที่นาดี  ถ้าฝนตกดี และไม่มีสิ่งเบียดเบียนก็จักงอกงามดีฉันใด  สัตว์ทั้งหลายถ้าไม่มีอันตรายมาแทรกแทรง ก็จะอยู่ไปจนกระทั่งสิ้นอายุขัยฉันนั้น  พืชที่เขาปลูกหว่านไว้ ถ้าขาดน้ำก็ตายเรียกว่ามีสิ่งขัดขวางฉันใด  สัตว์ทั้งหลายถ้ามีอันตราย ก็ตายก่อนสิ้นอายุขัยฉันนั้น ขอถวายพระพร  มหาบพิตรได้เคยทรงสดับหรือไม่ว่า  มีหนอนเกิดในต้นข้าวอ่อนๆ  กัดกินกระทั่งราก? <br />
<br />
 เคยได้สดับ  ทั้งได้เคยเห็นด้วย  พระผู้เป็นเจ้า <br />
 ขอถวายพระพร  ข้าวนั้นเรียกว่า  เสียไปในเวลาควรเสียหรือไม่? <br />
 ไม่เรียก  พระผู้เป็นเจ้า <br />
 ข้อนี้ก็ฉันนั้นแหละ  มหาบพิตร  ผู้ที่ตายด้วยอันตรายต่างๆ  ในระหว่างอายุขัยก็เรียกว่า  ตายในเวลาไม่ควรตาย ขอถวายพระพร  มหาบพิตรได้เคยทรงสดับหรือไม่ว่า  เมื่อข้าวกำลังออกรวงมีฝนห่าใหญ่ตกลงมาทำให้ข้าวร่วงไปหมด? <br />
 เคยได้สดับ  ทั้งเคยได้เห็นด้วย  พระผู้เป็นเจ้า <br />
 ข้าวกล้าที่เสียไปด้วยฝนนั้น  เรียกว่าเสียไปในเวลาไม่ควรเสียฉันใด ผู้ที่ตายด้วยโรคภัยต่างๆ  ในระหว่างอายุขัยก็เรียกว่า ตายในเวลาไม่ควรตาย ฉันนั้น  ขอถวายพระพร <br />
 น่าอัศจรรย์ !  พระนาคเสน  ปัญหาข้อนี้พระผู้เป็นเจ้าแก้ไขแจ่มแจ้งดีแล้ว<br />
<br />
<h3 align="CENTER">
 ปัญหาที่  ๒ ถามถึงปาฏิหาริย์ในเจดีย์ของพระอรหันต์</h3>
 ข้าแต่พระนาคเสน  ปาฏิหาริย์   ย่อมมีที่เจดีย์หรือที่เชิงตะกอนของพระอรหันต์ที่ปรินิพานแล้วทั้งสิ้น หรือว่าบางพวกมีบางพวกไม่มี ? <br />
 ขอถวายพระพร  บางพวกมี  บางพวกไม่มี  <br />
 พวกไหนมี  พวกไหนไม่มี  ผู้เป็นเจ้า ? <br />
 บุคคล  ๓  จำพวกมี  คือจำพวกหนึ่ง  อธิษฐานไว้  ด้วยความอนุเคราะห์เทพยดามนุษย์ว่า จงให้เกิดปาฏิหาริย์ขึ้นที่เชิงตะกอนของเรา อีกพวกหนึ่งเทวดาบันดาล  ให้เห็นความอัศจรรย์ของพระอรหันต์ เพื่อให้คนทั้งหลายเกิดความเลื่อมใสในพระพุทธศาสนา อีกพวกหนึ่งมีสตรีหรือบุรุษผู้มีความเลื่อมใสศรัทธา ถือเอาของหอมหรือดอกไม้หรือผ้า  หรือสิ่งใดสิ่งหนึ่งแล้ว อธิษฐานให้เป็นอย่างนั้นอย่างนี้  แล้วโยนสิ่งเหล่านั้นเข้าไปในที่เผาศพพระอรหันต์ ถ้าไม่มีการอธิษฐานก็ไม่มีปาฏิหาริย์ ถึงไม่มีปาฏิหาริย์ผู้เป็นบัณฑิตก็รู้ได้ดีว่าท่านผู้นี้ปรินิพพานแล้ว<br />
 ถูกอย่างพระผู้เป็นเจ้าแก้ไขมาแล้ว <br />
<br />
<h3 align="CENTER">
 ปัญหาที่  ๓ ถามถึงการสำเร็จธรรมของบุคคล</h3>
 ข้าแต่พระนาคเสน  พวกที่ปฏิบัติชอบได้ธรรมาภิสมัยเหมือนกันทั้งนั้นหรือ? <br />
 ขอถวายพระพร  บางพวกก็ได้  บางพวกก็ไม่ได้ <br />
 ใครได้  ใครไม่ได้  พระผู้เป็นเจ้า ? <br />
 ขอถวายพระพร  พวกที่ไม่ได้นั้นมีอยู่หลายจำพวกด้วยกัน คือเดรัจฉาน  ๑  เปรต  ๑  มิจฉาทิฏฐิ  ๑  ผู้ลวงโลก ๑  ผู้ฆ่ามารดา  ๑  ผู้ฆ่าบิดา  ๑  ผู้ฆ่าพระอรหันต์ ๑  ผู้ทำสังฆเภท  ๑  (ทำสงฆ์ให้แตกกัน)  ผู้ทำโลหิตุปบาท ๑  (ทำพระพุทธเจ้าให้ห้อพระโลหิต)  ผู้เป็นไถยสังวาส ๑ ผู้ไปเข้ารีตเดียรถีย์  ๑  ผู้ประทุษร้ายนางภิกษุณี ๑  ผู้มีอาบัติสังฆาทิเสสติดตัว  ๑  บัณเฑาก์  ๑  (กระเทย) อุภโตพยัญชนก  ๑  (คนสองเพศ)  เด็กอายุต่ำกว่า  ๗ ขวบ  ๑  พวกเหล่านี้ถึงปฏิบัติดีปฏิบัติชอบอย่างไรก็ตามก็ไม่ได้ธรรมาภิสมัย<br />
<br />
พระเจ้ามิลินท์ตรัสแย้งว่า  ข้าแต่พระนาคเสน  บุคคล  ๑๕  จำพวกเบื้องต้น  เป็นพวกทำผิด จะได้ธรรมาภิสมัยหรือไม่ก็ช่างเถอะ  แต่จำพวกที่  ๑๖ คือเด็กอายุต่ำกว่า  ๗  ขวบนี้แหละเป็นปัญหาเพราะเด็กอายุต่ำกว่า  ๗  ขวบ  ยังไม่มีราคะ  โทสะ โมหะ  มานะ  มิจฉาทิฏฐิ  อรติ กามวิตกอย่างใดอย่างหนึ่ง ธรรมดาผู้ที่ห่างไกลจากิเลส  สมควรจะรู้แจ้งแทงตลอดซึ่งอริยสัจ ๔  ไม่ใช่หรือ ? <br />
พระนาคเสนอธิบายว่า  ขอถวายพระพร  ข้อนี้ขอจงทรงฟังเหตุผล  คือถ้าเด็กอายุต่ำกว่า ๗  ขวบ  รู้จักเกิดราคะ  โทสะ  โมหะ  รู้จักมัวเมาในสิ่งที่ควรมัวเมา รู้จักยินดี  ไม่ยินดี  รู้จักนึกถึงกุศลอกุศล  ก็จักมีธรรมาภิสมัยได้ แต่เด็กอายุต่ำกว่า  ๗  ขวบนั้น  จิตมีกำลังน้อย  ส่วนพระนิพพานเป็นของใหญ่ ของหนัก  จึงไม่อาจรู้แจ้งแทงตลอดนิพพานได้ เปรียบเหมือนบุรุษมีกำลังน้อย ไม่อาจยกภูเขาสิเนรุราชได้ฉันนั้น  หรือเปรียบเหมือนหยาดน้ำอันเล็กน้อยไม่อาจซึมไปทั่วแผ่นดินใหญ่ได้  หรือเปรียบเหมือนเปลวไฟเล็กน้อยไม่อาจทำให้สว่างทั่วโลกได้ หรือเปรียบเหมือนตัวหนอนไม่อาจกลืนช้างได้ฉะนั้น <br />
 ข้าแต่พระนาคเสน  ตามที่พระผู้เป็นเจ้าแก้มานี้  โยมเข้าใจดีแล้ว<br />
<br />
<h3 align="CENTER">
 ปัญหาที่  ๔ ถามถึงความไม่เจือทุกข์แห่งพระนิพพาน</h3>
 ข้าแต่พระนาคเสน  นิพพานมีสุขอย่างเดียว  หรือมีทุกข์เจือปน? <br />
 ขอถวายพระพร  นิพพานมีสุขอย่างเดียวไม่มีทุกข์เจือปนเลย<br />
พระเจ้ามิลินท์ตรัสแย้งว่า ข้าแต่พระผู้เป็นเจ้า  โยมไม่เชื่อว่านิพพานมีสุขอย่างเดียว โยมเชื่อว่า  นิพพานเจือทุกข์  ที่ว่านิพพานเจือทุกข์เพราะมีเหตุอยู่ คือพวกแสวงหานิพพานย่อมเดือดร้อนกายใจมีการกำหนดซึ่งการยืน  การเดิน  การนั่ง การนอน  และอาหาร  อดหลับอดนอน  มีการบีบคั้นอายตนะ มีการสละทรัพย์  ญาติมิตรสหายที่รัก ส่วนพวกที่หาความสุขในทางโลกย่อมได้รื่นเริงบันเทิงใจด้วยกามคุณ ๕  คือตาก็ได้เห็นรูปที่สวยงาม  หูก็ได้ฟังเสียงเพราะๆ  จมูกก็ได้สูดดมกลิ่นหอมๆ  ลิ้นก็ได้รับรสอร่อย กายก็ได้ถูกต้องสัมผัสที่ให้เกิดความสุข ใจก็นึกถึงแต่อารมณ์ที่ให้เกิดความสุข  ผู้ละสิ่งที่ชอบอย่างไรก็ตาม จะให้เกิดความสุขทางตา  หู  จมูก  ลิ้นกาย  ใจ  เสียแล้ว ย่อมได้รับแต่ความทุกข์ทางกายทางใจ มาคันทิยปริพาชกได้ติเตียนสมเด็จพระผู้มีพระภาคเจ้าว่า พระสมณโคดม  เป็นผู้กำจัดความเจริญ ดังนี้ไม่ใช่หรือ เหตุอันนี้แหละ  โยมจึงกล่าวว่า  นิพพานเจือทุกข์ <br />
<br />
พระนาคเสนถวายพระพรว่า  ดูก่อนมหาบพิตร  นิพพานไม่เจือทุกข์เลย  นิพพานเป็นสุขอย่างเดียว ข้อที่พระองค์ตรัสว่านิพพานเป็นทุกข์นั้น  ไม่ใช่ทุกข์ของนิพพาน เป็นทุกข์ของการจะทำให้สำเร็จนิพพานต่างหาก  คือการทำให้สำเร็จนิพพานในเบื้องต้นนั้นเป็นทุกข์ ส่วนนิพพานเป็นสุขอย่างเดียว ขอถามมหาบพิตรว่า  ความสุขในราชสมบัติของพระราชาทั้งหลายมีอยู่หรือ? <br />
 มีอยู่  พระผู้เป็นเจ้า <br />
 ขอถวายพระพร  ราชสุขนั้นเจือด้วยทุกข์ไม่ใช่หรือ ?<br />
 ไม่ใช่  พระผู้เป็นเจ้า <br />
 ก็พระราชาทั้งหลาย   เมื่อปลายแดนพระราชอาณาเขตเกิดกำเริบขึ้น ต้องห้อมล้อมด้วยหมู่อำมาตย์  ข้าราชการ  พลทหาร  เสด็จไปปราบ ต้องลำบากด้วยเหลือบ  ยุง  ลม   แดด  ลำบากด้วยการเดินทาง ต้องสู้รบกัน  ต้องหยั่งลงสู่ความสงสัยในชีวิต  เหตุใดจึงว่าราชสุขไม่เจือทุกข์? <br />
พระเจ้ามิลินท์ตรัสตอบว่า  ข้าแต่พระนาคเสน  นั่นไม่ใช่ราชสุข  เป็นส่วนเบื้อนต้นแห่งการที่จะได้ราชสุขต่างหาก พระราชาทั้งหลายย่อมได้ราชสุขด้วยความทุกข์เวลาได้แล้วก็ได้เสวยราชสุข อันราชสุขไม่เจือทุกข์  ราชสุขอย่างหนึ่ง  ทุกข์ก็อย่างหนึ่ง ไม่ใช่อย่างเดียวกัน <br />
<br />
พระนาคเสนจึงกล่าวต่อไปว่า  ข้อนี้ก็ฉันนั้นแหละ  มหาบพิตร  นิพพานเป็นสุขอย่างเดียว ไม่เจือทุกข์เลย  ส่วนพวกแสวงหานิพพาน  ย่อมทำให้กายใจเร่าร้อนลำบากด้วยการยืน เดิน  นั่ง  นอน  อาหาร  ตัดความสุขทางอายตนะเสีย  ทำให้กายใจลำบาก แต่เมื่อได้นิพพานแล้ว  ก็ได้เสวยสุขอย่างเดียวเหมือนพระราชาทั้งหลาย  เมื่อกำจัดข้าศึกศัตรูได้สิ้นแล้ว ก็ได้เสวยราชสุขอย่างเดียวฉะนั้น  เป็นอันว่า นิพพานเป็นสุขอย่างเดียวไม่เจือทุกข์เลย นิพพานก็อย่างหนึ่ง  ทุกข์ก็อย่างหนึ่ง  ไม่ใช่อย่างเดียวกัน ขอได้ทรงสดับเหตุอย่างอื่นให้ยิ่งขึ้นไปกว่านี้อีก คือพวกอาจารย์ที่มีศิลปะ  ย่อมมีความสุขในศิลปะไม่ใช่หรือ? <br />
 ใช่  พระผู้เป็นเจ้า <br />
<br />
 สุขในศิลปะนั้น  เจือทุกข์บ้างไหม ? <br />
 ไม่เจือเลย  พระผู้เป็นเจ้า <br />
 เหตุใดพวกเรียนศิลปะจึงต้องเอาใจใส่ต่ออาจารย์ ด้วยการกราบไหว้  การลุกรับ  การตักน้ำ  การปัดกวาด การให้ไม้สีฟันและน้ำบ้วนปาก  การกินเดนอาจารย์  การนวดฟั้นขัดสีให้อาจารย์ การปฏิบัติเอาใจอาจารย์  นอนก็ไม่เป็นสุข  กินก็ไม่เป็นสุข ทำให้กายใจเดือดร้อน ? <br />
 ข้าแต่พระนาคเสน  ข้อนั้นไม่ใช่สุขในศิลปะ  เป็นส่วนเบื้องต้นแห่งการแสวงหาศิลปะต่างหาก พวกอาจารย์แสวงหาศิลปะได้ด้วยความทุกข์  แต่ล้วนก็ได้เสวยสุขในศิลปะ สุขในศิลปะไม่เจือทุกข์เลย ทุกข์อย่างหนึ่ง สุขในศิลปะก็อีกอย่างหนึ่ง <br />
 เรื่องนิพพานก็ฉันนั้นแหละ  มหาบพิตร <br />
 เอาละ  พระผู้เป็นเจ้า  เป็นอันโยมรับว่าเป็นจริงอย่างนั้น<br />
<br />
<h3 align="CENTER">
 ปัญหาที่  ๕ ถามเรื่องนิพพานโดยรูปพรรณสัณฐาน</h3>
 ข้าแต่พระนาคเสน  พระผู้เป็นเจ้ากล่าวว่านิพพาน แต่พระผู้เป็นเจ้าอาจชี้รูปหรือสัณฐาน  วัย  ประมาณ แห่งนิพพานนั้นได้ด้วยอุปมา  หรือเหตุ  หรือปัจจัย หรือนัยอย่างใดอย่างหนึ่งได้หรือไม่ ? <br />
 ไม่ได้  มหาบพิตร  เพราะนิพพานไม่มีของเปรียบ <br />
 ข้าแต่พระนาคเสน  ข้อนี้โยมยังไม่ปลงใจ ขอพระผู้เป็นเจ้าจงอ้างเหตุให้โยมเข้าใจก่อน<br />
 ขอถวายพระพร  ได้...อาตมภาพขอถามว่ามหาสมุทรมีอยู่หรือไม่? <br />
 มีอยู่  พระผู้เป็นเจ้า <br />
 ถ้ามีอยู่ ถามมหาบพิตรว่าน้ำในมหาสมุทรมีเท่าไร สัตว์ในมหาสมุทรมีเท่าไร  มหาบพิตรจะตอบเขาว่ากระไร ?<br />
 ข้าแต่พระผู้เป็นเจ้า  ถ้ามีผู้ถามโยมอย่างนี้โยมก็จะตอบเขาว่า ถามสิ่งที่ไม่ควรถาม  ปัญหานี้เป็นของควรพักไว้ไม่ใช่ควรจำแนก ใครๆ ไม่ควรถาม <br />
 เพราะเหตุไร  มหาบพิตร  จึงต้องทรงตอบเขาอย่างนี้ ตามที่ถูกมหาบพิตรควรตอบเขาว่า  น้ำในมหาสมุทรมีอยู่เท่านั้น สัตว์ในมหาสมุทรมีอยู่เท่านี้ไม่ใช่หรือ ? <br />
 ข้าแต่พระผู้เป็นเจ้า  ไม่อาจตอบอย่างนั้นได้  ปัญหานี้เป็นปัญหาเหลือวิสัย โยมจะทำอย่างไร ? <br />
<br />
 เรื่องนิพพานก็ฉันนั้นแหละ  มหาบพิตร แต่ว่าผู้มีฤทธิ์ มีอำนาจทางจิต  อาจคำนวณได้ว่าน้ำและสัตว์ในมหาสมุทรมีอยู่เท่านั้น แต่ไม่อาจชี้รูป  หรือสัณฐาน  วัย  ประมาณ  แห่งนิพพานได้ด้วยอุปมา หรือด้วยเหตุ  หรือด้วยปัจจัย  หรือด้วยนัย ขอได้โปรดทรงสดับเหตุอื่นให้ยิ่งขึ้นไปกว่านี้อีก  คือเทพเจ้าชื่อว่าอรูปกายิกา(อรูปพรหม)  ในจำพวกเทพมีอยู่หรือ ? <br />
 มีอยู่  พระผู้เป็นเจ้า <br />
 มหาบพิตรอาจชี้รูป  หรือสัณฐาน  วัย หรือประมาณ  แห่งพวกเทพจำพวกอรูปกายิกาเหล่านั้น โดยอุปมา  หรือด้วยเหตุ  ด้วยปัจจัย  ด้วยนัย  ได้หรือไม่? <br />
 ไม่อาจ  พระผู้เป็นเจ้า <br />
 ขอถวายพระพร  ถ้าอย่างนั้นพวกเทพอรูปกายิกาที่ไม่มีรูปร่างปรากฏ ก็ไม่มีน่ะซิ ? <br />
 มีอยู่  พระผู้เป็นเจ้า  แต่ว่าไม่มิใครอาจชี้รูป หรือสัณฐาน  วัย  หรือประมาณ  แห่งเทพเจ้าเหล่านั้นได้ด้วยอุปมา เหตุ  ปัจจัยหรือนัยได้ <br />
 ขอถวายพระพร  เรื่องนิพพานก็ฉันนั้นแหละ  มหาบพิตร<br />
<br />
<h3>
แสดงคุณแห่งนิพพาน</h3>
 ข้าแต่พระนาคเสน  ข้อที่ว่านิพพานเป็นสุขอย่างเดียวก็จงพักไว้ แต่ว่าไม่มีใครอาจชี้รูป  สัณฐาน  วัย  หรือประมาณแห่งนิพพานได้ด้วยอุปมา เหตุ  ปัจจัย  หรือนัย  ก็คุณของนิพพานพอจะเทียบกับสิ่งอื่นได้ เพียงแต่จะชี้ให้เห็นได้สักเล็กน้อยด้วยอุปมามีอยู่หรือ? <br />
 เมื่อว่าโดยย่อก็มีอยู่  มหาบพิตร <br />
 ดีแล้ว  พระคุณเจ้าข้า  โยมขอฟังการแสดงเพียงบางส่วนแห่งคุณของนิพพาน ขอได้โปรดแสดงให้โยมดับความร้อนใจอยากจะฟัง  เหมือนกับการดับความร้อนด้วยน้ำเย็นหรือด้วยลมอ่อนๆ  ฉะนั้นเถิด <br />
<br />
 ขอถวายพระพร  ดอกปทุมมีคุณ  ๑  น้ำมีคุณ  ๒  ยาดับพิษงูมีคุณ ๓  มหาสมุทรมีคุณ  ๔  โภชนะมีคุณ  ๕  อากาศมีคุณ  ๑๐ แก้วมณีมีคุณ  ๓  จันทน์แดงมีคุณ  ๓  เนยใสมีคุณ  ๓ ยอดคีรีมีคุณ  ๕  คุณแห่งสิ่งเหล่านี้พอเปรียบเทียบกับคุณแห่งนิพพานได้<br />
 ข้าแต่พระนาคเสน  ข้อนี้คืออย่างไร ? <br />
 ขอถวายพระพร  คือ  ดอกปทุมที่ว่ามีคุณ  ๑  นั้น  ได้แก่น้ำไม่ติดค้างอยู่ได้ เหมือนกับนิพพานไม่แปดเปื้อนด้วยกิเลส <br />
 ข้าแต่พระนาคเสน  น้ำมีคุณ  ๒   เป็นอย่างไร ? <br />
 ขอถวายพระพร  น้ำมีคุณ  ๒  คือความเย็น  ๑   การดับความร้อน ๑  ทั้งสองประการนี้  พอเปรียบเทียบกับนิพพานอันเป็นของเย็น เป็นของดับความร้อนคือกิเลสได้ อนึ่ง  น้ำอันเย็นนั้น  ยังกำจัดความเศร้าหมองในร่างกาย และความกระหายความเร่าร้อนได้  เหมือนกับนิพพานอันกำจัดความกระหาย คือตัณหาทั้ง  ๓  ได้ <br />
 ข้าแต่พระนาคเสน  ที่ว่า  คุณแห่งยาดับพิษงูมี  ๓ นั้น  คืออย่างไร ? <br />
 ขอถวายพระพร  คือยาดับพิษงู  ย่อมเป็นเครื่องดับพิษ เป็นที่พึ่งของสัตว์ทั้งหลายเหมือนกับนิพพานอันดับพิษคือกิเลส และยาดับพิษงูทำให้หมดโรค  เหมือนกับนิพพานทำให้สิ้นทุกข์ทั้งปวง ยาดับพิษงูเป็นของไม่ตายเหมือนกับนิพพานอันเป็นของไม่ตายฉะนั้น<br />
<br />
 ข้าแต่พระนาคเสน  คุณแห่งมหาสมุทร  ๔  ที่พอจะเปรียบกับนิพพานได้นั้น คืออย่างไร ? <br />
 ขอถวายพระพร  คือ   มหาสมุทรเป็นของบริสุทธิ์  ว่างเปล่าจากซากศพทั้งหลาย ก็เปรียบเหมือนกับนิพพานอันว่างเปล่าจากกิเลสทั้งหลาย ๑ มหาสมุทรใหญ่แลไม่เห็นฝั่ง  ไม่รู้จักเต็มด้วยน้ำที่ไหลมาจากที่ทั้งปวง เหมือนกับนิพพานอันเป็นของใหญ่แลไม่เห็นฝั่ง  ไม่รู้จักเต็มด้วยสรรพสัตว์ฉะนั้น ๑ มหาสมุทรอันเป็นที่อยู่ของสัตว์ใหญ่ๆ  เหมือนกับนิพพานอันเป็นที่อยู่ของผู้มีคุณใหญ่คือผู้สิ้นกิเลสแล้วฉะนั้น ๑ มหาสมุทรย่อมเจือไปด้วยดอกไม้  คือลูกคลื่นหาประมาณมิได้ เหมือนกับนิพพานอันเต็มไปด้วยดอกไม้  คือวิชชา  วิมุตติ อันบริสุทธิ์หาประมาณมิได้ฉะนั้น  ๑ <br />
 ข้าแต่พระนาคเสน  ที่ว่า  โภชนะที่คุณ  ๕  พอจะเทียบกับคุณแห่งนิพพานได้นั้น คืออย่างไร ? <br />
 ขอถวายพระพร  ธรรมดาโภชนะย่อมทรงไว้ซึ่งอายุ ทำให้เจริญกำลัง ทำให้เกิดวรรณะ ระงับความกระวนกระวาย  กำจัดความหิวของสรรพสัตว์ทั้งหลายเหมือนกับนิพพานอันทรงไว้ซึ่งอายุ  ด้วยการกำจัดชรามรณะเสีย ทำให้เจริญกำลังคือฤทธิ์  ให้เกิดวรรณะคือศีล  ระงับความกระวนกระวายคือกิเลสทั้งปวง กำจัดซึ่งความหิวคือทุกข์ทั้งปวงฉะนั้น  <br />
 ข้าแต่พระนาคเสน  ที่ว่า  อากาศมีคุณ  ๑๐  พอจะเทียบกับนิพพานได้นั้น คืออย่างไร ? <br />
<br />
 ขอถวายพระพร  คืออากาศไม่รู้จักเกิด  ไม่รู้จักตาย ไม่รู้จักเคลื่อน  ไม่รู้จักปรากฏ  กดขี่ไม่ได้  โจรขโมยไม่ได้ ไม่อิงอาศัยอะไร   เป็นที่ไปแห่งนก  ไม่มีเครื่องกั้งกาง ไม่มีที่สิ้นสุด  เหมือนกับนิพพานฉะนั้น <br />
 ข้าแต่พระนาคเสน  ข้อที่ว่า  แก้วมณีมีคุณ  ๓  ซึ่งพอจะเปรียบเทียบกันกับคุณแห่งนิพพานได้นั้น คืออย่างไร ? <br />
 ขอถวายพระพร  คือแก้วมณี  ให้สำเร็จความปรารถนา  ๑ ทำให้ร่าเริงใจ  ๑  ทำให้สว่าง  ๑  ฉันใด  นิพพานก็ให้สำเร็จความปรารถนา ทำให้ร่าเริงใจ  ทำให้สว่างฉันนั้น <br />
 ข้าแต่พระนาคเสน  ข้อที่ว่า  จันทน์แดงมีคุณ  ๓  พอจะเทียบกับนิพพานได้นั้น คืออย่างไร ? <br />
<br />
 ขอถวายพระพร  คือธรรมดาจันทน์แดงย่อมเป็นของหาได้ยาก ๑  มีกลิ่นหอม  ไม่มีกลิ่นอื่นเสมอ  ๑  และเป็นที่สรรเสริญแห่งคนทั้งหลาย ๑  ฉันใด  นิพพานก็เป็นของหาได้ยาก  มีกลิ่นหอม  ไม่มีกลิ่นอื่นเสมอ เป็นที่สรรเสริญแห่งพระอริยเจ้าทั้งหลายฉันนั้น <br />
 ข้าแต่พระนาคเสน  ที่ว่า  เนยใสมีคุณ  ๓  พอจะเทียบกับคุณแห่งนิพพานได้นั้น คืออย่างไร ? <br />
 ขอถวายพระพร  ธรรมดาเนยใส  ย่อมมีสีดี  มีรสดี  มีกลิ่นดี ฉันใด  นิพพานก็มีสี  คือคุณดี  มีรสคือไม่รู้จักตาย มีกลิ่นคือศีลฉันนั้น <br />
 ข้าแต่พระผู้เป็นเจ้าา  ที่ว่า  ยอดคีรีมีคุณ  ๕ พอจะเทียบกับคุณแห่งนิพพานได้นั้น  คืออย่างไร ? <br />
ขอถวายพระพร  คือยอดคีรีเป็นของสูง เป็นของไม่หวั่นไหว ขึ้นได้ยาก  ไม่เป็นที่งอกงามแห่งพืชทั้งปวง  พ้นจากการยินดียินร้าย เหมือนกับนิพพานฉันนั้น <br />
 ข้าแต่พระผู้เป็นเจ้า  การที่แก้มาแล้วนี้เป็นการถูกต้องดีทั้งนั้น<br />
<br />
<h3 align="CENTER">
 ปัญหาที่  ๖ ถามเรื่องการกระทำให้แจ้งนิพพาน</h3>
พระเจ้ามิลินท์ตรัสถามต่อไปว่า  ข้าแต่พระนาคเสน  พระผู้เป็นเจ้ากล่าวว่า  นิพพานไม่เป็นอดีต อนาคต  ปัจจุบัน ไม่ใช่เกิดแล้ว  ไม่ใช่ยังไม่เกิด  ไม่ใช่ว่าจักเกิด ก็ผู้ที่ปฏิบัติชอบย่อมได้สำเร็จนิพพานมีอยู่  ผู้นั้นสำเร็จนิพพานที่เกิดแล้ว หรือว่าทำให้นิพพานเกิดแล้วจึงสำเร็จ ? <br />
<br />
พระนาคเสนตอบว่า  ขอถวายพระพร  ไม่ใช่ว่าสำเร็จนิพพานที่เกิดแล้ว  ไม่ใช่ว่าทำให้นิพพานเกิดแล้วจึงสำเร็จ เป็นแต่ว่านิพพานธาตุนั้นมีอยู่   ผู้ปฏิบัติชอบก็สำเร็จนิพพานธาตุนั้น<br />
พระเจ้ามิลินท์ตรัสว่า  ข้าแต่พระนาคเสน  ขอพระผู้เป็นเจ้าอย่าทำปัญหานี้ให้ปกปิดเลย จงแสดงออกให้แจ่มแจ้งเถิด  สิ่งใดที่ผู้มีฉันทะอุตสาหะ ได้ศึกษาแล้วในเรื่องนิพพาน  ขอจงบอกสิ่งนั้นทั้งสิ้น เพราะในเรื่องนิพพานนั้น  ประชุมชนสงสัยกันอยู่มาก ขอจงทำลายความสงสัยอันเป็นเหมือนลูกศรที่ฝังอยู่ในดวงใจของคนทั้งหลายเถิด พระผู้เป็นเจ้า <br />
<br />
<h3>
สภาวะแดนนิพพาน</h3>
 ขอถวายพระพร  นิพพานธาตุ  ธาตุคือนิพพานอันสงบ  อันเป็นสุข อันประณีตนั้นมีอยู่ ผู้ปฏิบัติชอบเมื่อพิจารณาสังขารตามคำสอนของพระพุทธเจ้า ก็กระทำให้แจ้งนิพพานธาตุด้วยปัญญา  เหมือนกับศิษย์กระทำให้แจ้งวิชาตามคำสอนของอาจารย์ด้วยปัญญาฉะนั้น อันนิพพานนั้นบุคคลควรเห็นอย่างไร...ควรเห็นว่าเป็นของไม่มีเสนียดจัญไร ไม่มีอุปัทวะ  เป็นของสงบ  ไม่มีภัย  ปลอดภัย  สุขสบาย น่ายินดี  เป็นของประณีต  เป็นของสะอาด  เป็นของเย็น ขอถวายพระพร  เรื่องนี้เป็นเปรียบเหมือนอะไร...เปรียบเหมือนบุรุษที่ถูกล้อมด้วยกองไฟใหญ่เบียดเบียน ก็พยายามหนีจากกองไฟใหญ่ไปอยู่ในที่ไม่มีภัย  แล้วเขาก็ได้สุขยิ่งฉันใด ผู้ปฏิบัติชอบ เร่าร้อนด้วยไฟ  ๓  กองก็หนีจากไฟ  ๓ กอง  ด้วยโยนิโสมนสิการ (ทำจิตไว้ด้วยอุบายอันชอบธรรม)  เข้าไปอยู่ในที่ไม่มีไฟ  ๓ กอง  แล้วเขาก็กระทำให้แจ้งนิพพาน อันเป็นเอกันตบรมสุขฉันนั้น ควรเห็นไฟ  ๓  กองเหมือนกับกองไฟใหญ่  ควรเห็นผู้ปฏิบัติชอบ เหมือนกับผู้หนีกองไฟใหญ่  ควรเห็นนิพพานเหมือนที่ไม่มีกองไฟใหญ่ฉะนั้น อีกประการหนึ่ง  บุรุษผู้มีซากศพงู  หรือซากสุนัข  หรือซากมนุษย์ ผูกติดคอ  แล้วพยายามสลัดซากศพนั้น  ไปสู่ที่ไม่มีซากศพ แล้วเขาก็ได้ความสุขอย่างยิ่งฉันใด ผู้ปฏิบัติชอบก็กระทำให้แจ้งนิพพาน  อันเป็นบรมสุขอันไม่มีซากศพคือกิเลส ด้วยโยนิโสมนสิการฉันนั้น ควรเห็นกามคุณ  ๕  เหมือนซากศพควรเห็นผู้ปฏิบัติชอบ เหมือนผู้พยายามหนีซากศพ  ควรเห็นนิพพานเหมือนที่ไม่มีซากศพฉะนั้น อีกอย่างหนึ่ง  บุรุษผู้กลัวภัยย่อมพยายามหนีจากที่มีภัยไปสู่ที่ไม่มีภัย  แล้วเขาก็ได้ความสุขอย่างยิ่งฉันใด ผู้ปฏิบัติชอบก็กระทำให้แจ้งนิพพานอันเป็นบรมสุข  อันไม่มีภัย ไม่มีความสะดุ้ง  ด้วยโยนิโสมนสิการนั้น ควรเห็นภัยอันมีเรื่อยไปเพราะอาศัยความเกิด  แก่ เจ็บ  ตาย  เหมือนกับภัย  ควรเห็นผู้ปฏิบัติชอบเหมือนกับผู้กลัวภัย ควรเห็นนิพพานเหมือนที่ไม่มีภัยฉะนั้น อนึ่ง  บุรุษผู้ตกเลนตกหล่มย่อมพยายามหนีจากเลนจากหล่มไปสู่ที่ไม่มีเลนไม่มีหล่ม  แล้วเขาก็ได้ความสุขยิ่งฉันใด ผู้ปฏิบัติชอบก็ได้สำเร็จนิพพานอันเป็นสุขยิ่ง อันไม่มีเลนไม่มีหล่มคือกิเลส ด้วยโยนิโสมนสิการฉันนั้น ควรเห็นลาภสักการะสรรเสริญ  เหมือนเลนเหมือนหล่ม  ผู้ปฏิบัติชอบเหมือนผู้พยายามหนีเลนหนีหล่ม นิพพานเหมือนที่ไม่มีเลนมีหล่มฉะนั้น <br />
<br />
<h3>
วิธีกระทำให้แจ้งนิพพาน</h3>
 ข้าแต่พระนาคเสน  นิพพานนั้น  บุคคลกระทำให้แจ้งว่าอย่างไร? <br />
 ขอถวายพระพร  ผู้ใดปฏิบัติชอบ  ผู้นั้นย่อมเห็นความเป็นไปแห่งสังขารทั้งหลาย  ผู้เห็นความเป็นไปแห่งสังขารทั้งหลาย ย่อมเห็นความเกิด แก่  เจ็บ  ตาย  ในสังขารแล้วก็ไม่เห็นสิ่งใดๆ  ในสังขารว่าเป็นสุข  ทั้งในเบื้องต้น  ท่ามกลาง ที่สุด  ไม่เห็นอะไรในร่างกายที่จะควรยึดถือไว้ เหมือนกับบุรุษที่ไม่เห็นสิ่งใดในเหล็กแดงที่ตนควรจะจับ ทั้งเบื้องต้น  ท่ามกลาง  ที่สุดฉะนั้น เมื่อเห็นสังขารอันเป็นสิ่งที่ไม่ควรยึดถือ ความไม่ยินดีก็เกิดขึ้นในจิต ความเร่าร้อนก็ย่างลงในกาย  ผู้นั้นเมื่อเห็นว่า  ไม่มีที่ต้านทาน ไม่มีที่พึ่ง  ไม่มีที่หลบหลีก  ก็เบื่อหน่ายในภพทั้งหลาย เปรียบเหมือนบุรุษเข้าไปสู่กองไฟใหญ่เห็นว่าไม่มีที่ต้านทาน ไม่มีที่พึ่ง  ไม่มีที่อาศัยก็เบื่อหน่ายกองไฟฉะนั้น ผู้ที่เห็นว่าน่ากลัวในสังขาร  ก็คิดขึ้นได้ว่าสังขารที่เป็นไปนี้เป็นของเร่าร้อน แล้วก็เห็นความทุกข์มาก ความคับแค้นมากในภพทั้งหลาย เห็นความดับสังขารทั้งปวง ความสละกิเลสทั้งปวง  ความสิ้นตัณหา  ความคลายตัณหา ความดับตัณหา  นิพพานคือความไม่มีตัณหาว่าเป็นความสงบอย่างยิ่ง เมื่อเป็นอย่างนั้น  จิตของผู้นั้นก็แล่นไปในความไม่เป็นไปแห่งสังขาร แล้วจิตใจก็ผ่องใสร่าเริง  ยินดีเราได้ที่พึ่งแล้ว เปรียบเหมือนบุรุษที่หลงทาง  ไปพบทางเกวียนที่พาตนไปถึงที่ประสงค์ จิตก็แล่นไปในทางนั้น  แล้วก็สบายใจว่า  เราได้ทางแล้วฉะนั้น ผู้เล็งเห็นความไม่เป็นไปแห่งสังขารว่าเป็นของหมดทุกข์ทั้งสิ้น แล้วก็อบรมความรู้ความเห็นนั้นให้แรงกล้าเต็มที่  แล้วก็ตั้งสติ วิริยะ  ปีติ  ไว้ในความไม่เป็นไปแห่งสังขาร  จิตของผู้นั้นก็ล่วงเลยความเป็นไปแห่งสังขาร ไปถึงความไม่เป็นไปแห่งสังขาร ผู้ไปถึงความไม่เป็นไปแห่งสังขารแล้วเรียกว่าผู้ปฏิบัติชอบกระทำให้แจ้งนิพพาน  ดังนี้แหละ  ขอถวายพระพร <br />
 ถูกต้องดีแล้ว  พระนาคเสน 
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
