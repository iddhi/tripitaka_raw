<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 6</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 6 : วรรคที่ ๒ ปัญหาที่ ๑ ถามความสืบต่อแห่งธรรม, ปัญหาที่ ๒ ถามความรู้สึกของผู้ไม่เกิดอีก, ปัญหาที่ ๓ ถามที่ดับปัญญา, ปัญหาที่ ๔ ถามเรื่องปรินิพพาน, ปัญหาที่ ๕ ถามเรื่องสุขเวทนา </div>
<br />
<h3 align="CENTER">
ตอนที่   ๖ วรรคที่  ๒</h3>
<h3 align="CENTER">
ปัญหาที่  ๑ ถามความสืบต่อแห่งธรรม</h3>
<br />
สมเด็จพระเจ้ามิลินท์บรมกษัตริย์  พระบาทท้าวเธอได้ตรัสถามปัญหาต่อไปว่า  ข้าแต่พระนาคเสน  ผู้ใดเกิดก็เป็นผู้นั้นหรือว่ากลายเป็นผู้อื่น? <br />
พระเถระถวายพระพรตอบว่า  ไม่ใช่ผู้นั้น  และไม่ใช่ผู้อื่น <br />
 โยมยังสงสัยขอนิมนต์อุปมาก่อน <br />
 ขอถวายพระพร  มหาบพิตรเข้าพระทัยว่าอย่างไรคือมหาบพิตรเข้าพระทัยว่า  เมื่อมหาบพิตรยังเป็นเด็กอ่อน  ยังนอนหงายอยู่ที่พระอู่นั้น บัดนี้มหาบพิตรเป็นผู้ใหญ่แล้วก็คือเด็กอ่อนนั้นอย่างนั้นหรือ? <br />
 ไม่ใช่  พระผู้เป็นเจ้า  คือเด็กอ่อนนั้นเป็นผู้หนึ่งต่างหาก มาบัดนี้โยมซึ่งเป็นผู้ใหญ่แล้วก็เป็นอีกผู้หนึ่งต่างหาก<br />
<br />
 มหาราชะ  เมื่อเป็นอย่างนั้น มารดาก็จักนับว่าไม่มี บิดาก็จักนับว่าไม่มี  อาจารย์ก็จักนับว่าไม่มี  ผู้มีศีลก็จักนับว่าไม่มี ผู้มีศิลปะก็จักนับว่าไม่มี  ผู้มีปัญญาก็จักนับว่าไม่มีทั้งนี้เพราะอะไรเพราะว่ามารดาของผู้ยังเป็น<b>กลละ</b>อยู่  เป็นผู้หนึ่งต่างหาก  มารดาของผู้เป็น<b>อัพพุทะ</b>คือผู้กลายจากกลละ   อันได้แก่กลายจากน้ำใสๆ เล็กๆ  มาเป็นน้ำคล้ายกับน้ำล้างเนื้อก็ผู้หนึ่งต่างหาก เมื่อผู้นั้นกลายเป็น<b>ก้อนเนื้อ</b>มารดาก็ผู้หนึ่งต่างหาก เมื่อผู้นั้นกลายเป็น<b>แท่งเนื้อ</b>มารดาก็เป็นอีกผู้หนึ่ง เมื่อผู้นั้น<b>ยังเล็กอยู่</b>   มารดาก็เป็นผู้หนึ่งอีกต่างหาก เมื่อผู้นั้น<b>โตขึ้น</b>มารดาก็เป็นอีกผู้หนึ่งต่างหาก อย่างนั้นหรือผู้<b>ศึกษาศิลปะ</b>ก็เป็นผู้หนึ่งต่างหาก  ผู้<b>สำเร็จการศึกษาแล้ว</b>ก็เป็นผู้หนึ่งต่างหาก  ผู้<b>ทำบาปกรรม</b>ก็เป็นผู้หนึ่งต่างหาก ผู้มี<b>มือด้วนเท้าด้วน</b>ก็เป็นผู้หนึ่งต่างหาก  อย่างนั้นหรือ ? <br />
 ไม่ใช่อย่างนั้น  ผู้เป็นเจ้า  ในเมื่อโยมกล่าวอย่างนี้ ส่วนพระผู้เป็นเจ้าจะกล่าวว่าอย่างไร ? <br />
<br />
 ขอถวายพระพร  เมื่อก่อนอาตมายังเป็นเด็กอ่อนอยู่  บัดนี้ได้เจริญเติบโตขึ้นเป็นผู้ใหญ่  อวัยวะทั้งปวงนั้นรวมเข้าเป็นอันเดียวกันเพราะอาศัยกายอันนี้แหละ <br />
  ขอได้โปรดอุปมาด้วย <br />
 มหาราชะ  เปรียบเสมือนว่าบุรุษคนหนึ่งจุดประทีปไว้ ประทีปนั้นจะสว่างอยู่ตลอดคือหรือไม่ ? <br />
 ข้าแต่พระผู้เป็นเจ้า  ประทีปนั้นต้องสว่างอยู่ตลอดคืน<br />
 มหาราชะ  เปลวประทีปในยามต้นก็คือเปลวประทีปในยามกลางอย่างนั้นหรือ? <br />
 ไม่ใช่อย่างนั้น  พระผู้เป็นเจ้า <br />
 เปลวประทีปในยามกลางก็คือเปลวประทีปในยามปลายอย่างนั้นหรือ ? <br />
 ไม่ใช่อย่างนั้น  พระผู้เป็นเจ้า <br />
 มหาราชะ  เปลวประทีปในยามต้นก็เป็นอย่างหนึ่ง  เปลวประทีปในยามกลางก็เป็นอย่างหนึ่ง  เปลวประทีปในยามปลายก็เป็นอย่างหนึ่ง อย่างนั้นหรือ  ? <br />
 ไม่ใช่อย่างนั้นผู้เป็นเจ้า  คือเปลวประทีปนั้นได้สว่างอยู่ตลอดคืนก็เพราะอาศัยประทีปดวงเดียวกันนั้นแหละ <br />
 ข้อนี้ก็ฉันนั้นแหละมหาบพิตร  คือ  <b>ธรรมสันตติ</b>&nbsp;(ความสืบต่อแห่งธรรม) ย่อมสืบต่อกัน  เมื่อสิ่งหนึ่งเกิด  สิ่งหนึ่งดับ  ย่อมติดต่อกันไม่ก่อนไม่หลัง เพราะฉะนั้นจะว่าผู้นั้นก็ไม่ใช่  จะว่าผู้อื่นก็ไม่ใช่ ย่อมถึงซึ่งการจัดเข้าในวิญญาณดวงหลัง  ขอถวายพระพร<br />
<br />
 ขอนิมนต์อุปมาให้ยิ่งขึ้นไปอีก <br />
 มหาราชะ  ในเวลาที่คนทั้งหลายรีดนม นมสดก็กลายเป็นนมส้ม เปลี่ยนจากนมส้มก็กลายเป็นนมข้น เมื่อเปลี่ยนจากนมข้นก็กลายเป็นเปรียง ผู้ใดกล่าวว่านมสดนั้นแหละคือนมส้ม  นมส้มนั้นแหละคือนมข้น นมข้นนั้นแหละคือเปรียง  จะว่าผู้นั้นกล่าวถูกต้องดีหรืออย่างไร ? <br />
 ไม่ถูกพระผู้เป็นเจ้า  คือเปรียงนั้นก็อาศัยนมสดเดิมนั้นแหละ<br />
 ข้อนี้ก็ฉันนั้นแหละมหาบพิตร  ธรรมสันตติ  คือความสืบต่อแห่งธรรมก็ย่อมสืบต่อกันไป  อย่างหนึ่งเกิด  อย่างหนึ่งดับ สืบต่อกันไปไม่ก่อนไม่หลัง เพราะฉะนั้นจะว่าผู้นั้นก็ไม่ใช่  จะว่าผู้อื่นก็ไม่ใช่ ว่าได้แต่เพียงว่าถึงซึ่งการสงเคราะห์เข้าในวิญญาณดวงหลังเท่านั้น ขอถวายพระพร <br />
 พระผู้เป็นเจ้าแก้ไขนี้สมควรแล้ว <br />
<h3 align="CENTER">
</h3>
<h3 align="CENTER">
ปัญหาที่  ๒ ถามความรู้สึกของผู้ไม่เกิดอีก  </h3>
 ข้าแต่พระนาคเสน  บุคคลใดไม่เกิดอีก บุคคลนั้นรู้หรือไม่ว่าเราจักไม่เกิดอีก ? <br />
 มหาราชะ  ผู้ใดจะไม่เกิดอีกผู้นั้นก็รู้ว่าเราจักไม่เกิด<br />
 ข้าแต่พระคุณเจ้า  ผู้นั้นรู้ได้อย่างไร ? <br />
 ขอถวายพระพร  เหตุปัจจัยอันใดที่ทำให้ถือกำเนิด  ผู้นั้นก็รู้ว่าเราจะไม่เกิดเพราะความดับไปแห่งเหตุปัจจัยอันนั้นแล้ว <br />
 ขอนิมนต์อุปมาด้วย <br />
 มหาราชะ  เปรียบเหมือนชาวนาไถนาแล้ว  หว่างข้าวแล้ว ได้ข้าวไว้เต็มยุ้งแล้วต่อมาภายหลังเขาก็ไม่ไถไม่หว่านอีก เขามีแต่บริโภคหรือขายซึ่งข้าวนั้น  หรือทำอย่างใดอย่างหนึ่ง ตามเหตุปัจจัยที่มีมา  ชาวนานั้นรู้หรือไม่ว่า  ยุ้งข้าวของเราจักไม่เต็ม? <br />
 รู้ซิ  พระผู้เป็นเจ้า <br />
 รู้อย่างไรล่ะ ? <br />
 อ๋อ..รู้เพราะไม่มีเหตุปัจจัยที่จะทำให้ยุ้งข้าวเต็ม<br />
 ข้อนี้ก็ฉันนั้นแหละ  มหาบพิตร  ผู้นั้นก็รู้ว่าเราจักไม่เกิดอีก เพราะหมดเหตุปัจจัยที่จะทำให้ถือกำเนิดแล้ว <br />
 ถูกแล้ว  พระนาคเสน <br />
<br />
อธิบาย คำว่า   หมดเหตุปัจจัย  หมายความว่า เป็นผู้หมดกิเลส ตัณหา  อุปาทาน<br />
<br />
<h3 align="CENTER">
ปัญหาที่  ๓ ถามที่ดับปัญญา   </h3>
 ข้าแต่พระนาคเสน  ญาณเกิดแก่ผู้ใด  ปัญญาเกิดแก่ผู้นั้นหรือ ? <br />
 เกิดมหาราชะ  คือ  ญาณ  เกิดแก่ผู้ใด  ปัญญา  ก็เกิดแก่ผู้นั้น<br />
 ข้าแต่พระนาคเสน  สิ่งใดเป็นญาณสิ่งนั้นหรือเป็นปัญญา? <br />
 ถูกแล้วมหาราชะ  คือสิ่งใดเป็นญาณก็สิ่งนั้นแหละเป็นปัญญา<br />
 ข้าแต่พระผู้เป็นเจ้า  ญาณได้เกิดแก่ผู้ใดปัญญานั้นได้เกิดแก่ผู้นั้น ผู้นั้นหลงหรือไม่หลง ? <br />
 มหาราชะ  ผู้มีปัญญาหลงในบางสิ่งบางอย่าง  ไม่หลงในบางสิ่งบางอย่าง<br />
 หลงในสิ่งไหน  ไม่หลงในสิ่งไหน ? <br />
 ขอถวายพระพร  หลงในศิลปะที่ไม่ชำนาญก็มี  ในทิศที่ไม่เคยไปก็มี ในชื่อหรือสถานที่ที่ไม่เคยได้ยินได้ฟังก็มี <br />
 อ๋อแล้วไม่หลงในอะไร  พระผู้เป็นเจ้า ? <br />
 ไม่หลงในสิ่งที่ตนรู้แล้วว่าเป็น  อนิจจัง  ทุกขัง อนัตตา <br />
<br />
 ข้าแต่พระผู้เป็นเจ้า  ก็โมหะ  คือความหลงของผู้นั้นไปอยู่ที่ไหนล่ะ? <br />
 มหาราชะ  พอญาณเกิดแล้ว  โมหะคือความหลงก็ดับไปในญาณนั้นเอง<br />
 ขอนิมนต์อุปมาเถิด <br />
<br />
<h3>
อุปมาผู้จุดประทีป</h3>
 ขอถวายพระพร  เปรียบเหมือนบุรุษผู้หนึ่ง  จุดประทีปเข้าไปในเรือนที่มืด ในขณะนั้นความมืดก็ดับไป  แสงสว่างก็ปรากฏขึ้นฉันใด เมื่อญาณเกิดขึ้นแล้ว  โมหะก็ดับไปในที่นั้นฉันนั้นแหละ<br />
 ข้าแต่พระผู้เป็นเจ้า  ก็ปัญญานั้นเล่าไปอยู่ที่ไหน? <br />
 มหาราชะ  ปัญญาทำหน้าที่ของตนแล้วก็ดับไปในที่นั้นเอง สิ่งใดที่ทำด้วยปัญญานั้นว่าเป็นอนิจจัง  ทุกขัง  อนัตตา สิ่งนั้นไม่ดับ <br />
 ข้าแต่พระนาคเสน  พระผู้เป็นเจ้าได้กล่าวไว้แล้วว่า ปัญญาทำหน้าที่ของตนแล้วก็ดับไปแต่สิ่งใดที่ทำด้วยปัญญานั้นว่าเป็น อนิจจัง  ทุกขัง อนัตตา  สิ่งนั้นไม่ดับ  ดังนี้  ขอพระผู้เป็นเจ้าจงอุปมาด้วย<br />
<br />
<h3>
อุปมาการเขียนเลข</h3>
 มหาราชะ  เหมือนอย่างว่าบุรุษผู้ใดผู้หนึ่งอยากดูตัวเลขในกลางคืน จัดแจงให้จุดประทีปขึ้นเขียนเลข  เมื่อประทีปดับแล้วเลขก็ยังไม่หายไปข้อนี้มีอุปมาฉันใด ปัญญาทำหน้าที่ของตนแล้วดับไป  แต่สิ่งที่รู้ด้วยปัญญาว่าเป็น อนิจจัง  ทุกขัง  อนัตตานั้น  มิได้ดับไปฉันนั้น <br />
<br />
ขอพระผู้เป็นเจ้าอุปมาให้ยิ่งขึ้น <br />
<br />
<h3>
อุปมาโอ่งน้ำ</h3>
 ขอถวายพระพร  เปรียบประดุจพวกมนุษย์ในชนบทตะวันออก จัดตั้งโอ่งน้ำไว้  ๕  โอ่งข้างประตูเพื่อดับไฟที่จะไหม้เรือน เมื่อไฟไหม้เรือนแล้วโอ่งน้ำ  ๕  โอ่งนั้นเขาก็นำไปเก็บไว้ในละแวกบ้าน ไฟก็ดับไป ชาวบ้านคิดหรือไม่ว่าเราจักต้องทำสิ่งที่จำเป็นด้วยโอ่งน้ำเหล่านั้นอีก? <br />
 ไม่คิด  พระผู้เป็นเจ้า  เพราะไม่มีความจำเป็นกับโอ่งน้ำเหล่านั้นอีกแล้ว ด้วยว่าไฟก็ดับแล้ว เขาจึงนำไปเก็บไว้อย่างนั้น <br />
 มหาราชะ  ควรเห็น  อินทรีย์  ๕    มีศรัทธาเป็นต้นว่า เปรียบเหมือนกับโอ่งน้ำทั้ง  ๕  พระโยคาวจรเปรียบเหมือนชาวบ้าน กิเลสเปรียบเหมือนไฟ กิเลสดับไปด้วยอินทรีย์  ๕  เปรียบเหมือนกับไฟดับไปด้วยน้ำทั้ง ๕  โอ่งนั้น  กิเลสที่ดับไปแล้วย่อมไม่เกิดขึ้นอีกฉันใด เมื่อปัญญาทำหน้าที่ของตนแล้วก็ดับไปแต่สิ่งที่รู้ว่าเป็น อนิจจัง  ทุกขัง  อนัตตา  นั้นมิได้ดับไปฉันนั้น <br />
 ขอนิมนต์อุปมาให้ยิ่งขึ้นไปอีก <br />
<br />
<h3>
อุปมารากยา</h3>
 มหาราชะเปรียบปานประหนึ่งว่าแพทย์ผู้ถือเอารากยา ๕  รากไปหาคนไข้  บดรากยาทั้ง  ๕  นั้น  แล้วละลายน้ำให้คนไข้ดื่ม โรคนั้นก็หายไปด้วยรากยาทั้ง  ๕  รากนั้น  แพทย์นั้นคิดหรือไม่ว่า เราจักต้องทำกิจที่ควรทำด้วยรากยาเหล่านั้นอีก ? <br />
 ไม่คิด  พระผู้เป็นเจ้า <br />
 มหาราชะ  รากยาทั้ง  ๕  นั้น  เหมือน  อินทรีย์  ๕  มีศรัทธาเป็นต้น  แพทย์นั้นเหมือนพระโยคาวจร  ความเจ็บไข้เหมือนกิเลส บุรุษผู้เจ็บไข้เหมือนปุถุชน  ไข้หายไปด้วยยาทั้ง  ๕ รากนั้นแล้ว  ผู้เจ็บไข้นั้นก็หายโรคฉันใด เมื่อกิเลสออกไปด้วยอินทรีย์  ๕  แล้ว กิเลสก็ไม่เกิดอีก อย่างนี้แหละ  มหาบพิตรชื่อว่าปัญญาทำหน้าที่ของตนแล้วดับไป แต่สิ่งนั้น  หามิได้ดับไปฉันนั้น <br />
 นิมนต์อุปมาให้ยิ่งกว่านี้อีก <br />
<br />
<h3>
อุปมาผู้ถือลูกธนู</h3>
 มหาราชะ  เหมือนกับบุรุษผู้จะเข้าสู่สงคราม  ถือเอาลูกธนู ๕  ลูก  แล้วเข้าสู่สงคราม   เพื่อต่อสู้กับข้าศึก เขาเข้าสู่สงครามแล้วก็ยิงลูกธนูไป  ข้าศึกก็แตกพ่ายไป บุรุษนั้นคิดหรือไม่ว่า  เราจักต้องทำกิจด้วยลูกธนูเหล่านั้นอีก ? <br />
 ไม่คิด  พระผู้เป็นเจ้า <br />
 มหาราชะควรเห็นอินทรีย์ ๕  เหมือนลูกธนูทั้ง  ๕   พระโยคาวจรเหมือนกับผู้เข้าสู่สงคราม  กิเลสเหมือนกับข้าศึก กิเลสแตกหักไปเหมือนกับข้าศึกพ่ายแพ้ กิเลสดับไปแล้ว  ไม่เกิดขึ้นอีกอย่างนี้แหละ  มหาบพิตร ชื่อว่าปัญญาทำหน้าที่ของตนแล้วดับไป  แต่สิ่งที่รู้ด้วยปัญญาว่าเป็น อนิจจัง  ทุกขัง  อนัตตา  นั้นหามิได้ดับไป  ขอถวายพระพร<br />
 แก้ดีแล้ว  พระนาคเสน <br />
<br />
<h3 align="CENTER">
ปัญหาที่  ๔ ถามเรื่องปรินิพพาน   </h3>
 ข้าแต่พระนาคเสน  ผู้ใดจะไม่เกิดอีก  ผู้นั้นยังได้เสวยทุกขเวทนาอย่างใดอย่างหนึ่งหรือไม่ ? <br />
 ขอถวายพระพร  ได้เสวยก็มี  ไม่ได้เสวยก็มี <br />
 ข้าแต่พระผู้เป็นเจ้า  ที่ว่าได้เสวยก็มีไม่ได้เสวยก็มีนั้น คือเสวยอะไร  ไม่ได้เสวยอะไร ? <br />
 ขอถวายพระพร  ได้เสวยทุกขเวทนาทางกาย  ไม่ได้เสวยทุกขเวทนาทางใจ<br />
 ข้าแต่พระนาคเสน  ข้อที่ว่าได้เสวยทุกขเวทนาทางกาย  แต่ไม่ได้เสวยทุกขเวทนาทางใจนั้น คืออย่างไร ? <br />
 ขอถวายพระพร   คือเหตุปัจจัยอันใดที่จะให้เกิดทุกขเวทนาทางกายยังมีอยู่ ผู้นั้นก็ยังได้เสวยทุกขเวทนาทางกายอยู่  เหตุปัจจัยอันใดที่จะให้เกิดทุกขเวทนาทางใจดับไปแล้วผู้นั้นก็ไม่ได้เสวยทุกขเวทนาทางใจ ข้อนั้สมกับที่สมเด็จพระจอมไตรตรัสไว้ว่า ผู้นั้นได้เสวยทุกขเวทนาทางกายอย่างเดียว  ไม่ได้เสวยทุกขเวทนาทางใจ <br />
<br />
 ข้าแต่พระนาคเสน  ผู้ไม่ได้เสวยทุกขเวทนาแล้วนั้น เหตุไรจึงยังไม่ปรินิพพาน ? <br />
 ขอถวายพระพร  ความยินดีหรือยินร้ายไม่มีแก่พระอรหันต์เลย พระอรหันต์ทั้งหลายย่อมไม่ทำสิ่งที่ยังไม่แก่ไม่สุกให้ตกไป มีแต่รอการแก่การสุกอยู่เท่านั้น ข้อนี้สมกับพระสารีบุตรเถระผู้เป็นเสนาบดีในทางธรรมได้กล่าวไว้ว่า เราไม่ยินดีต่อมรณะ  เราไม่ยินดีต่อชีวิต  เรารอแต่เวลาอยู่ เหมือนกับลูกจ้างรอเวลารับค่าจ้างเท่านั้น เราไม่ยินดีต่อมรณะ  ไม่ยินดีต่อชีวีต  เราผู้มีสติสัมปชัญญะ รอแต่เวลาอยู่เท่านั้น<br />
 ข้าแต่พระนาคเสน  พระผู้เป็นเจ้าแก้ถูกต้องดีแล้ว <br />
<br />
สรุปความในข้อนี้มีความหมายว่า  พระอรหันต์ยังต้องมีความทุกข์ทางกาย เช่น  หนาว ร้อน หิว  กระหาย  ปวดอุจจาระปัสสาวะ  การป่วยไข้ไม่สบาย ความแก่  และความตาย  เป็นต้น แต่จิตใจของท่านไม่กระวนกระวายไม่เป็นทุกข์ไปด้วย  ยอมรับนับถือกฏของธรรมดา พระนาคเสนจึงตอบว่า  ผู้ที่ไม่เกิดอีก  จึงได้เสวยทุกขเวทนาแต่ทางกาย  ไม่ได้เสวยทุกขเวทนาทางใจ ดังนี้<br />
<br />
<h3 align="CENTER">
ปัญหาที่  ๕ ถามเรื่องสุขเวทนา </h3>
 ข้าแต่พระนาคเสน  สุขเวทนาเป็นกุศลหรืออกุศล  หรืออัพยากฤต ?  (อัพยากฤต หมายถึงธรรมที่ไม่ใช่ทั้งกุศลและอกุศล)<br />
 ขอถวายพระพร  เป็นกุศลก็มี  อกุศลก็มี  อัพยากฤตก็มี<br />
 ข้าแต่พระผู้เป็นเจ้า  ถ้าเป็นกุศลก็ไม่เป็นทุกข์ ถ้าเป็นทุกข์ก็ไม่เป็นกุศล  คำกล่าวว่า   สุขเป็นทั้งกุศล เป็นทั้งทุกข์  ก็ไม่ควร <br />
<br />
<h3>
ฺอุปมาก้อนเหล็กแดงและหิมะ</h3>
 ขอถวายพระพร  มหาบพิตรจะทรงเข้าพระทัยความข้อนี้อย่างไรคือถ้ามีก้อนเหล็กแดงวางอยู่ที่มือข้างหนึ่งของบุรุษคนหนึ่งและมีก้อนหิมะเย็นว่างอยู่ที่มืออีกข้างหนึ่ง มือทั้งสองข้างจะถูกเผาเหมือนกันหรือมหาบพิตร? <br />
 ถูกเผาเหมือนกัน  พระผู้เป็นเจ้า <br />
 ถ้าอย่างนั้น  มือทั้งสองข้างนั้น  จะร้อนเหมือนกันหรือ? <br />
 ไม่ร้อนเหมือนกัน  พระผู้เป็นเจ้า <br />
 ถ้าอย่างนั้น  มือทั้งสองข้างนั้น  จะเย็นเหมือนกันหรือ? <br />
 ไม่เย็นเหมือนกัน  พระผู้เป็นเจ้า <br />
<br />
 ขอมหาบพิตรจงทราบว่า  มหาบพิตรถูกกล่าวข่มขี่แล้ว คือ  ถ้าก้อนเหล็กแดงอันร้อนเป็นของเผาก็จะต้องเผามือทั้งสองข้าง แต่มือทั้งสองข้างนั้นไม่ร้อนเหมือนกันเพราะฉะนั้นถ้อยคำของมหาบพิตรจึงใช้ไม่ได้ ถ้าของที่เย็นเป็นของเผามือทั้งสองข้างก็จะต้องถูกเผา แต่มือทั้งสองข้างไม่เย็นเหมือนกัน เพราะฉะนั้นคำของมหาบพิตรจึงใช้ไม่ได้ ขอถวายพระพร  เหตุไรจึงว่ามือทั้งสองข้างถูกเผา  แต่มือทั้งสองข้างนั้นไม่ร้อนเหมือนกัน  ไม่เย็นเหมือนกัน  ข้างหนึ่งร้อน  อีกข้างหนึ่งเย็น เพราะฉะนั้น   คำที่มหาบพิตรตรัสว่ามือทั้งสองข้างถูกเผานั้นจึงใช้ไม่ได้<br />
 ข้าแต่พระผู้เป็นเจ้า  โยมไม่อาจโต้ตอบกับพระผู้เป็นเจ้าได้แล้ว ขอพระผู้เป็นเจ้าจงแก้ไขไปเถิด <br />
<br />
ลำดับนั้น  พระเถระจึงทำให้พระเจ้ามิลินท์ทรงเข้าพระทัยได้ด้วยคาถาอันประกอบด้วยอภิธรรมว่า  มหาราชะ  โสมนัสเวทนา (ความรู้สึกยินดี)  อันอาศัยการครองเรือน (กามคุณ  ๕)  มีอยู่  ๖    อาศัยการถือบวชมีอยู่ ๖ โทมนัสเวทนา  (ความรู้สึกยินร้าย)  อันอาศัยการครองเรือนมีอยู่ ๖   อาศัยการถือบวชมีอยู่   ๖ อุเบกขาเวทนา  (ความรู้สึกวางเฉย) อันอาศัยการครองเรือนมีอยู่ ๖   อาศัยการถือบวชมีอยู่  ๖ เวทนาทั้ง  ๓๖  อย่างนี้  แยกเป็นเวทนาที่เป็นอดีต  อนาคต และปัจจุบัน  รวมเข้าด้วยกันเป็นเวทนา  ๑๐๘  ขอถวายพระพร<br />
 พระผู้เป็นเจ้าแก้ไขถูกต้องดีแล้ว <br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
