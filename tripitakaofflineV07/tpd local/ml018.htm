<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 18</title>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 18 : เมณฑกปัญหาวรรคที่ ๑ ปัญหาที่ ๘ ถามเรื่องสำเร็จสัพพัญญุตญาณ </div>
<br />
<h3 align="CENTER">
 ตอนที่  ๑๘</h3>
<h3 align="CENTER">
ปัญหาที่  ๘  ถามเรื่องสำเร็จสัพพัญญุตญาณ</h3>
<br />
พระเจ้ามิลินท์ตรัสถามว่า ข้าแต่พระนาคเสนผู้ปรีชา  สมเด็จพระตถาคตเจ้าทรงเผาอกุศลสิ้นแล้ว จึงถึงพระสัพพัญญุตญาณ  หรือว่าเผาอกุศลยังไม่สิ้นแต่ถึงพระสัพพญญุตญาณ? <br />
พระนาคเสนตอบว่า ขอถวายพระพร  สมเด็จพระชินวรเจ้าเผากุศลทั้งปวงสิ้นแล้ว จึงถึงพระสัพพัญญุตญาณ  การที่จะเผาอกุศลที่ยังเหลืออยู่ ไม่มีอีกเลย <br />
 ข้าแต่พระผู้เป็นเจ้า  ทุกขเวทนาเคยเกิดในพระกายของพระพุทธเจ้าบ้างหรือไม่ ? <br />
 เคยเกิด  มหาบพิตร  คือครั้งประทับที่กรุงราชคฤห์ พระบาทได้ถูกสะเก็ดศิลา  ครั้งทรงจำพรรษาที่เวฬุวคาม ก็ทรงเกิดโลหิตปักขันทิกาพาธ (โรคท้องร่วง)  หมอชีวกก็ถวายยาประจุ อีกครั้งหนึ่งเกิดพระอาพาธลม  พระอานนท์ก็ได้เที่ยวหาน้ำร้อนมาถวาย <br />
พระเจ้ามิลินท์จึงตรัสถามต่อไปว่า  ถ้าพระตถาคตเจ้าเผาอกุศลทั้งปวงสิ้นแล้ว  จึงสำเร็จพระสัพพัญญุตญาณ คำที่ว่า พระอาพาธเกิดในพระสรีกายของสมเด็จพระผู้มีพระภาคเจ้านั้นก็ผิด ถ้าคำว่า พระอาพาธเกิดในพระสรีรกายของพระพุทธเจ้านั้นถูก คำว่า  พระตถาคตเจ้าเผาอกุศลทั้งปวงสิ้นแล้ว  จึงสำเร็จพระสัพพัญญุตญาณนั้นก็ผิด บุคคลย่อมได้เสวยทุกขเวทนานอกจากกรรมไม่มี  กรรมเท่านั้นเป็นมูลราก บุคคลได้เสวยเวทนาเพราะกรรมเท่านั้น  ปัญหาอันเป็นอุภโตโกฏินี้ได้มาถึงพระผู้เป็นเจ้าแล้ว ขอพระผู้เป็นเจ้าจงกำจัดเสียซึ่งความสงสัยเถิด <br />
<br />
<h3>
เหคุให้เกิดทุกขเวทนามี  ๘</h3>
 ขอถวายพระพร  ไม่ใช่ว่าเวทนาทั้งปวงมีกรรมเป็นมูลรากทั้งนั้น เพราะเหตุที่จะให้เกิดเวทนาอันเป็นทุกข์นั้นมีอยู่ ๘  ประการ  คือ ๑. ทุกขเวทนามีลมเป็นสมุฏฐาน ๒. ทุกขเวทนามีดีเป็นสมุฏฐาน ๓. ทุกขเวทนามีเสมหะเป็นสมุฏฐาน ๔. ทุกขเวทนามีประชุมลม  ดี  เสมหะเป็นสมุฏฐาน ๕. ทุกขเวทนามีการเปลี่ยนฤดูเป็นสมุฏฐาน ๖. ทุกขเวทนามีการบริหารร่างกายไม่สม่ำเสมอเป็นสมุฏฐาน ๗. ทุกขเวทนามีการกระทำของผู้อื่นเป็นสมุฏฐาน ๘. ทุกขเวทนาอันเกิดด้วยผลแห่งกรรมบุคคลเหล่าใด  ถือว่าเกิดด้วยผลแห่งกรรมเดียว  ไม่เกี่ยวกับเหตุ ๘  นี้  คำพูดของคนเหล่านั้นผิดไป <br />
 ข้าแต่พระนาคเสน  ทุกขเวทนาอันมีสิ่งทั้ง  ๘  นี้เป็นสมุฏฐาน ก็เป็นอันว่ามีกรรมเป็นสมุฏฐานทั้งนั้น  เกิดด้วยกรรมทั้งนั้น<br />
<br />
<h3>
เหตุให้ลม  ดี  เสมหะกำเริบ</h3>
 ขอถวายพระพร  ถ้าทุกขเวทนาเหล่านั้นมีกรรมเป็นสมุฏฐาน สิ่งเหล่านั้นก็ไม่ต้องมีลักษณะต่างกัน  แต่นี่มีลักษณะต่างกัน คือลมเมื่อจะกำเริบก็กำเริบด้วยเหตุ  ๑๐  อย่าง  อันได้แก่  กำเริบด้วยเย็น  ร้อน  หิว  กระหาย  กินมากเกินไป ยืนนานเกินไป  เพียรมากเกินไป   วิ่งเร็วเกินไป  การกระทำของผู้อื่น และผลแห่งกรรม ๙  อย่างข้างต้น  จะเกิดขึ้นในอดีต  อนาคตก็หาไม่  ย่อมเกิดแต่ในปัจจุบัน เพราะฉะนั้นจึงไม่ควรกล่าวว่า  เวทนาทั้งปวงเกิดจากกรรม ส่วนดีเมื่อกำเริบจะกำเริบด้วยเหตุ  ๓  อย่าง คือ  เย็น  ร้อน  กินไม่เป็นเวลา เสมหะกำเริบด้วยเหตุ  ๓  อย่าง  คือด้วยเย็น  ร้อน ข้าว น้ำ<br />
<br />
ลม  ดี  เสมหะ    กำเริบด้วยเหตุเหล่านี้ แล้วเจือกันชักมาซึ่งเวทนาอันเป็นส่วนของตนๆ เวทนาอันเกิดด้วยเปลี่ยนฤดู  ก็เกิดขึ้นด้วยการเปลี่ยนฤดู เวทนาอันเกิดด้วยบริหารร่างกายไม่สม่ำเสมอ  ก็เกิดด้วยการบริหารร่างกายไม่สม่ำเสมอ คือเปลี่ยนอิริยาบถไม่พอสมควรกัน เวทนาอันเกิดจากความเพียรเป็นกิริยาก็มี  เป็นวิบากก็มี เวทนาอันเกิดจากกรรมย่อมเกิดด้วยกรรมที่ได้กระทำไว้ในปางก่อน ด้วยเหตุตามที่ว่ามานี้แหละ  ชี้ให้เห็นว่าเวทนาอันเกิดด้วยกรรมมีน้อย เกิดด้วยอย่างอื่นมีมาก  พวกโง่เขลาก็เข้าใจว่า  เกิดด้วยกรรมทั้งนั้น กรรมนั้นไม่มีใครรู้ได้   นอกจากพระพุทธญาณเท่านั้น<br />
<br />
<h3>
พระเทวทัตกลิ้งก้อนศิลา</h3>
 การที่พระบาทของพระพุทธเจ้าถูกสะเก็ดศิลาแล้ว  ทำให้เกิดเวทนานั้น ไม่ใช่มีลม  หรือดี  เสมหะ  หรือสิ่งทั้ง  ๓  นี้  เป็นสมุฏฐานเลย  ไม่ใช่เกิดด้วยการเปลี่ยนฤดู  หรือด้วยการบริหารร่างกายไม่สม่ำเสมอ เกิดด้วยการกระทำของผู้อื่นต่างหาก   คือพระเทวทัตผู้ผูกอาฆาตต่อพระตถาคตเจ้ามาหลายแสนชาติแล้ว ได้กลิ้งก้อนศิลาใหญ่ลงไปจากยอดภูเขา  ด้วยคิดจักให้ตกถูกพระพุทธองค์  แต่ก้อนศิลาที่กลิ้งลงมานั้น  ได้มากระทบก้อนศิลาใหญ่อีก ๒  ก้อน ก้อนศิลานั้นได้แตกเป็นสะเก็ดเล็กๆ  น้อยๆ  กระจายไป มีสะเก็ดเล็กๆ  ก้อนหนึ่งได้กระเด็นไปถูกพระบาทของพระพุทธเจ้าทำให้พระโลหิตห้อขึ้น จะว่าเวทนานั้นเกิดด้วยผลแห่งกรรม  หรือด้วยการกระทำของพระองค์ไม่ได้ทั้งนั้น เกิดด้วยการกระทำของผู้อื่นต่างหาก <br />
<br />
<h3>
ยกอุปมาขึ้นเปรียบเทียบ</h3>
 พืชย่อมงอกงามไม่ดี  ย่อมเป็นเพราะที่ดินไม่ดี  หรือเพราะพืชไม่ดีฉันใด เวทนานั้นก็เกิดแก่พระพุทธเจ้า  เพราะผลแห่งกรรมหรือเพราะการกระทำอย่างใดอย่างหนึ่งฉันนั้น นอกนั้นย่อมไม่มีโภชนะที่กินเข้าไปแล้วย่อยไม่ดี  ย่อมเป็นเพราะท้องไม่ดี หรือเพราะโภชนะนั้นไม่ดีฉันใด  เวทนาของพระพุทธเจ้านั้นก็เกิดด้วยผลแห่งกรรม  หรือเกิดด้วยการกระทำอย่างใดอย่างหนึ่งฉันนั้น ก็แต่ว่าเวทนาอันเกิดด้วยผลแห่งกรรมและเกิดด้วยการบริหารร่างกายไม่สม่ำเสมอ ย่อมไม่มีแก่พระพุทธเจ้า  มีด้วยเหตุ  ๑  อย่างนอกจาก ๒  อย่างนี้ต่างหาก  ใครไม่อาจปลงพระชนม์ของพระพุทธเจ้าได้แต่ว่าเวทนาทั้งที่น่าต้องการ  และไม่น่าต้องการ   ดีและไม่ดี ย่อมมีในพระวรกายอันประกอบด้วยธาตุ  ๔  ของพระพุทธเจ้าได้เป็นของธรรมดา ก้อนดินที่บุคคลขว้างขึ้นไปในอากาศ  ย่อมตกลงมาที่พื้นดิน ก้อนดินเหล่านั้นได้ตกลงมาที่พื้นดิน  ด้วยกรรมที่ได้ทำไว้ในปางก่อนหรือ...มหาบพิตร? <br />
 หามิได้  พระผู้เป็นเจ้า  ก้อนดินเหล่านั้นไม่ได้ตกลงมาที่พื้นดินด้วยกรรมอะไร<br />
 ขอถวายพระพร  ควรเห็นว่าพระวรกายของพระตถาคตเจ้า  ก็เปรียบเหมือนกับพื้นดินฉะนั้น การที่สะเก็ดศิลาถูกพระบาทของพระตถาคตเจ้านั้น  ไม่ใช่เป็นเพราะบุพพกรรมอาตมภาพขอถามมหาบพิตรว่า  การที่แผ่นดินใหญ่นี้   ถูกมนุษย์ทั้งหลายทำลายและขุดนั้น เป็นด้วยบุพพกรรมหรือ ? <br />
 ไม่ใช่  พระผู้เป็นเจ้า <br />
<br />
 ข้อที่สะเก็ดศิลาถูกพระบาทของพระพุทธเจ้า  ทำให้พระโลหิตห้อนั้น ก็ไม่ใช่เพราะบุพพกรรมฉันนั้น  ถึงพระโรคโลหิตปักขันทิกาพาธก็ไม่ได้เกิดด้วยบุพพกรรม เกิดด้วย  ลม  ดี   เสมหะ   ๓  อย่างกำเริบต่างหาก ทุกขเวทนาทางพระกายของพระพุทธเจ้าทั้งสิ้น  ไม่ได้เกิดด้วยบุพพกรรมเลย เกิดด้วยสมุฏฐาน ๖  ต่างหากข้อนี้  สมกับที่สมเด็จพระมหามุนีได้ตรัสไว้ใน  โมลิยสีวกเวยยากรณะ ในสังยุตตนิกายว่า ดูก่อนสีวกะ  เวทนาบางอย่างเกิดขึ้นเพราะมี  ดี เป็นสมุฏฐาน  บางอย่างมี  ลม<br />
เป็นสมุฏฐาน  บางอย่างมี สิ่งทั้ง  ๓ นั้นเป็นสมุฏฐาน  บางอย่างเกิดขึ้นเพราะเปลี่ยนฤดู บางอย่างเกิดขึ้นเพราะบริหารร่างกายไม่สม่ำเสมอ  บางอย่างเกิดขึ้นเพราะการกระทำของผู้อื่น บางอย่างเกิดขึ้นเพราะผลของกรรม สมณพราหมณ์เหล่าใดเห็นว่า  สุข  ทุกข์  หรือไม่ทุกข์ไม่สุขทั้งสิ้นเกิดขึ้นเพราะบุพพกรรมทั้งนั้น  สมณพราเหล่านั้นชื่อว่าแล่นเลยความจริงไป ความคิดความเห็นของสมณพราหมณ์เหล่านั้นผิดไป เพราะฉะนั้นแหละ  มหาบพิตร  อาตมาจึงว่าเวทนาทั้งสิ้นไม่ใช่มีกรรมเป็นสมุฏฐาน ไม่ใช่เกิดเพราะกรรมทั้งนั้นเป็นอันว่า  พระตถาคตเจ้าได้เผาอกุศลกรรมสิ้นแล้ว  จึงได้ถึงพระสัพพัญญุตญาณ ขอให้มหาบพิตรทรงจำไว้อย่างนี้เถิด  ขอถวายพระพร <br />
 ดีแล้ว  พระผู้เป็นเจ้า  โยมขอรับจำไว้อย่างนี้ <br />
<br />
<h3>
ฎีกามิลินท์</h3>
การที่พระนาคเสนกล่าวไว้ว่า  ทุกขเวทนาของพระพุทธเจ้าไม่ได้เกิดด้วยกรรมนั้น เป็น เอกังสพยากรณ์  คือเป็นการกล่าวแก้ออกไปอย่างเด็ดขาดลงไปฝ่ายเดียวเท่านั้นเพราะฉะนั้น  จึงควรวิจารณ์  อย่างไหนถูกกว่าก็ควรถือเอาอย่างนั้น การวิจารณ์นั้นมีว่า  กิเลสทั้งหลายเป็นของที่มรรคฆ่าแล้ว กรรมอันเกิดด้วยกิเลสซึ่งจะทำให้เกิดโรคาพาธทั้งในปัจจุบันและอนาคตของผู้สิ้นกิเลสแล้วนั้นไม่มี ท่านจึงว่า  ไม่ได้เกิดด้วยกรรม  หมายความว่าไม่ได้เกิดด้วยกรรมที่กระทำในปัจจุบันและจักไม่เกิดในอนาคตเป็นอันขาด เพราะว่าสิ้นกิเลสอันเป็นเหตุให้ทำกรรมที่จะให้เกิดผลทั้งในปัจจุบันและอนาคตแล้ว ส่วนบุพพกรรมอันเป็นปราปรเวทนียกรรม   คือกรรมที่ให้ผลในภพต่อๆ ไป ซึ่งทำไว้ในอดีตก่อนสิ้นกิเลสนั้น พระพุทธเจ้า  พระปัจเจกพุทธเจ้าทั้งหลายก็ไม่อาจห้ามได้ คือกรรมที่เคยทำไว้ก่อนสิ้นกิเลสนั้นย่อมสามารถส่งผลได้แม้ในขณะที่สิ้นกิเลสแล้วก็ตามตราบที่ยังไม่ปรินิพพาน เพราะฉะนั้นจึงควรถือเอาว่าเวทนาของพระพุทธเจ้านั้นเกิดด้วยบุพพกรรมไม่ได้เกิดด้วยปัจจุบันกรรม แต่เพราะเหตุไรพระเถระจึงกล่าวไว้หลายอย่าง  เพราะเหตุว่าพระเจ้ามิลินท์อยากทรงสดับปฎิภาณอันวิจิตรต่างๆ  จึงได้แก้หลายอย่างเช่นนั้น  ดังนี้<br />
<br />
( ขอยับยั้ยปัญหาไว้เพียงแค่นี้ก่อน เพราะตอนที่แล้วยังค้างเรื่องในพระสูตร จึงขอย้อนพูดถึง  ปัญหาที่   ๖  เรื่องการตั้งครรภ์ ตามที่ท่านกล่าวถึงเทพบุตร  ๔  องค์  คือสุวรรณสาม  ๑  พระเจ้ามหาปนาท  ๑   พระเจ้ากุสราช  ๑  พระเวสสันดร  ๑  ว่าได้ลงมาเกิดเพราะพระอินทร์ทรงอ้อนวอนสำหรับในตอนนี้จึงขอนำเรื่อง   พระเจ้ามหาปนาท  มาให้อ่านกันก่อน ส่วนในตอนหน้าจะเป็นเรื่อง   พระเจ้ากุสราช <br />
ขออย่าได้พลาดในการติดตามต่อไป)<br />
<br />
<h3>
มหาปนาทชาดก</h3>
มหาปนาทชาดกนี้มีเนื้อความว่า  สมเด็จพระบรมศาสดาประทับอยู่ที่ริมฝั่งแม่น้ำคงคาทรงพระปรารภอานุภาพของพระภัททชิเถระ  จึงทรงแสดงซึ่งชาดกนี้แก่ภิกษุทั้งหลาย<br />
<br />
ครั้งหนึ่ง  สมเด็จพระมหามุนีเสด็จจำพรรษาอยู่ในกรุงพาราณสี ทรงดำริว่าจะสงเคราะห์ภัททชิกุมาร  จึงเสด็จไปสู่ภัททิยนคร ประทับอยู่ในชาติยาวันตลอดไตรมาสเพื่อรอให้วาสนาบารมีของภัททชิกุมารแก่กล้า ภัททชิกุมารนั้นเป็นบุตรแห่งภัททยเศรษฐี  ผู้มีทรัพย์ ๘๐  โกฏิ  มีปราสาทถึง  ๓  หลังเป็นที่ยับยั้งอยู่ในฤดูทั้ง ๓ ฝ่ายสมเด็จพระผู้มีพระภาคเจ้าซึ่งจำพรรษาอยู่ในอารามนั้นสิ้นไตรมาส  ๓   เดือนแล้ว  จึงทรงตรัสอำลาชาวเมื่อทั้งหลายว่าจะเสด็จไปจากเมืองนั้น พวกชาวเมืองจึงขอให้ประทับอยู่อีกวันหนึ่ง  แล้วพากันถวายมหาทานในวันรุ่งขึ้น มีมหาชนไปประชุมถวายทานเป็นอันมาก เมื่อภัททชิกุมารไม่เห็นมหาชนไปคอยดูตนในเวลาเปลี่ยนปราสาทตามฤดูเหมือนที่เคยมา จึงถามคนทั้งหลายจนรู้เหตุผลนั้นแล้ว  ได้รีบตกแต่งร่างกายด้วยเครื่องอลงกตพร้อมด้วยบริวารเป็นอันมาก ออกไปเฝ้าสมเด็จพระบรมสุคตเมื่อได้ฟังพระธรรมเทศนาของพระพุทธองค์  ก็ได้ดำรงอยู่ในพระอรหัตผล สมเด็จพระทศพลจึงตรัสบอกแก่มหาเศรษฐีผู้เป็นบิดาของภัททชิกุมารนั้นให้ทราบว่าภัททชิกุมารได้สำเร็จพระอรหัตผลแล้ว  ถ้าไม่ให้บรรพชาในวันนี้ เขาก็จักปรินิพพานเสีย มหาเศรษฐีจึงกราลทูลขอให้บรรพชา   เมื่อภัททชิกุมารบรรพชาแล้ว ได้ทูลอาราธนาให้สมเด็จพระบรมศาสดาเข้าไปรับมหาทานในบ้านของตนอยู่ตลอด ๗  วันในวันที่   ๗   พระองค์จึงพาพระภัททชิเสด็จไปถึงโกฏิคาม ชาวโกฏิคามได้พร้อมกันถวายพระมหาทานแก่ภิกษุสงฆ์มีพระพุทธองค์ทรงเป็นประธาน เมื่อเสร็จจากการฉันแล้ว  เวลาพระพุทธองค์จะทรงอนุโมทนานั้น พระภัททชิได้ออกไปภายนอกบ้านเสียก่อน  ไปนั่งเข้าฌานอยู่ที่โคนต้นไม้แห่งหนึ่งริมฝั่งแม่น้ำคงคา<br />
<br />
<h3>
อานุภาพของพระภัททชิเถระ</h3>
ฝ่ายชาวบ้านโกฏิคามได้ยกเรือทานถวายพระภิกษุสงฆ์  เวลาสมเด็จพระพุทธองค์เสด็จลงประทับในเรือแล้ว โปรดให้พระภัททชิไปในเรือลำเดียวกันด้วย  พอไปถึงกลางแม่น้ำคงคา สมเด็จพระบรมศาสดาจึงตรัสถามว่า ดูก่อนภัททชิ  ปราสาทที่เธอเคยอยู่ในเมื่อครั้งเป็นพระเจ้ามหาปนาทราชนั้นอยู่ที่ไหน?<br />
พระภัททชิกราบทูลว่า  จมอยู่ตรงนี้  พระเจ้าข้า <br />
<br />
ภิกษุทั้งหลายที่เป็นปุถุชนก็พากันร้องกล่าวโทษว่า  พระภัททชิอวดมรรคผล  สมเด็จพระทศพลจึงตรัสบอกพระภัททชิให้แก้ความสงสัยของภิกษุทั้งหลาย พระภัททชิถวายบังคมแล้ว  ก็บันดาลปลายนิ้วเท้าลงไปคีบยอดปราสาทอันสูงได้ ๑๕  โยชน์  ขึ้นมาจากแม่น้ำคงคา  ไปปรากฏอยู่บนอากาศสูงจากพื้นน้ำได้ถึง ๓  โยชน์  แล้วปล่อยไปในแม่น้ำคงคา  มหาชนทั้งหลายก็หมดความสงสัย<br />
<br />
สมเด็จพระจอมไตรจึงตรัสว่า  ปราสาทหลังนี้พระภัททชิเคยอยู่มาตั้งแต่ครั้งเป็นพระเจ้ามหาปนาทราช<br />
<br />
<h3>
อานิสงส์สร้างบรรณศาลา</h3>
ในอดีตกาลมีช่างเสื่อลำแพนคนหนึ่งในเมืองพาราณสีเดินออกไปที่นา ได้พบพระปัจเจกพุทธเจ้าองค์หนึ่ง จึงบอกให้บ่าวไพร่ออกไปหว่านข้าว  ส่วนตนเองได้นิมนต์พระปัจเจกพุทธเจ้าองค์นั้นกลับไปฉันอาหารที่บ้านของตน แล้วนิมนต์ไปที่ริมแม่น้ำคงคาอีก ตนพร้อมกับบุตรได้สร้างบรรณศาลาด้วยเสาไม้มะเดื่อ  ฝาไม้อ้อขึ้น แล้วกระทำที่เดินจงกรมถวายแก่พระปัจเจกพุทธเจ้าองค์นั้น นิมนต์พระปัจเจกพุทธเจ้าให้จำพรรษาอยู่ในที่นั้น  เวลาออกพรรษาแล้วได้ถวายไตรจีวรแล้วนิมนต์ไปตามปรารถนา ต่อมาก็ได้นิมนต์พระปัจเจกพุทธเจ้าให้มาจำพรรษาในบรรณศาลานั้นปีละองค์ จนถึง  ๗  องค์  เวลาออกพรรษาแล้วก็ได้ถวายไตรจีวรทุกองค์ไป เวลาบิดากับบุตรทั้งสองนั้นตายแล้วก็ได้ขึ้นไปเกิดในดาวดึงส์สวรรค์ ได้เสวยทิพยสมบัติไปๆ  มาๆ  อยู่ในสวรรค์ทั้ง  ๖ ชั้น ต่อมาภายหลังบิดายังอยู่ในสวรรค์  ส่วนบุตรได้จุติจากสวรรค์ลงมาบังเกิดในพระครรภ์พระนางสุเมธาเทวี   อัครมเหสีของ พระเจ้าสุรุจิ  ในกรุงมิถิลามหานคร<br />
<br />
(ในตอนนี้ขอแทรกประวัติพระเจ้าสุรุจิ  และพระนางสุเมธาเทวี อันปรากฏมีอยู่ในสุรุจิชาดก  ซึ่งสมเด็จพระพุทธองค์ทรงพระปรารภนางวิสาขามหาอุบาสิกาไว้เป็นต้นเหตุ  แล้วจึงได้ทรงแสดงชาดกนี้แก่ภิกษุทั้งหลาย)<br />
<br />
<h3>
สุรุจิชาดก</h3>
ในอดีตกาลพระราชาทรงพระนามว่าสุรุจิเสวยราชสมบัติในพระนครมิถิลา ทรงได้พระราชโอรสจึงขนานพระนามว่าสุรุจิกุมาร  พระกุมารทรงเจริญวัยแล้วทรงดำริว่า เราจักเรียนศิลปะในเมืองตักศิลา  จึงเสด็จไปประทับนั่งพักที่ศาลาใกล้ประตูพระนครฝ่ายพระราชโอรสของพระเจ้าพาราณสีทรงพระนามพรหมทัตกุมารก็เสด็จไปในที่นั้น  เมื่อทรงไต่ถามกันแล้วจึงไปสู่สำนักอาจารย์ ไม่ช้านานต่างก็สำเร็จศิลปะ พากันอำลาอาจารย์ ก่อนที่จะเสด็จจากกันต่างทรงกระทำกติกากันว่า   ถ้าข้าพเจ้ามีโอรส ท่านมีพระธิดาหรือท่านมีพระโอรส  ข้าพเจ้ามีธิดา  เราจักให้แต่งงานกัน ครั้งกุมารทั้งสองเสวยราชสมบัติ พระเจ้าสุรุจิมหาราชมีพระโอรส ทรงพระนามว่า  สุรุจิกุมาร  พระเจ้าพรหมทัตมีพระธิดา ทรงพระนามว่า  สุเมธา  พระกุมารสุรุจิทรงจำเริญวัย เสด็จไปเมืองตักศิลา  ทรงเรียนศิลปะแล้วเสด็จกลับมา พระราชบิดามีพระประสงค์จะอภิเษกพระกุมารในราชสมบัติ ทรงสดับว่าพระเจ้าพรหมทัตพระสหายของเรามีพระธิดา เราจักสถาปนานางให้เป็นอัครมเหสีของลูกเรา  ทรงประทานบรรณาการให้พวกอำมาตย์นำไปเพื่อต้องการพระนางนั้น ภายหลังอำมาตย์เหล่านั้นกลับมากราบทูลว่า   พระเจ้าพาราณสีไม่มีพระประสงค์ที่จะส่งนางเข้าไปภายในกลุ่มสตรี ประสงค์ที่จะให้นางแก่ผู้ที่จะครองนางผู้เดียวเท่านั้น<br />
<br />
พระกุมารสุรุจิทรงสดับรูปสมบัติของพระนางสุเมธาแล้วก็ติดพระหฤทัย จึงกราบทูลว่า  หม่อมฉันจักครองนางแต่ผู้เดียว ไม่ต้องการกลุ่มสตรี โปรดเชิญนางมาเถิด<br />
<br />
ครั้นเชิญพระนางมาแล้วทรงอภิเษกให้เป็นเอกอัครมเหสีของพระกุมาร พระกุมารนั้นทรงพระนามว่าสุรุจิมหาราช   ทรงครองราชสมบัติโดยธรรม  ทรงอยู่ร่วมกับพระมเหสีตลอด  ๑๐,๐๐๐  ปี  ไม่ทรงมีพระโอรสหรือ พระธิดาเลย<br />
<br />
<h3>
พระเทวี  ๑๖,๐๐๐  นาง</h3>
ครั้งนั้น  ชาวเมืองต่างพากันกราบทูลให้พระราชาทรงรับกลุ่มสตรีไว้ เผื่อจักได้มีพระโอราสไว้สืบสันตติวงศ์  แต่พระองค์ทรงตรัสห้าม เนื่องจากทรงปฏิญาณไว้แล้วว่า  จักไม่ครองหญิงอื่นเลย พระนางสุเมธาทราบเช่นนั้น  จึงทรงดำริว่า   พระราชามิได้ทรงนำสตรีอื่นมาเลย แต่เรานี่แหละจักหามาถวายแก่พระองค์  ดังนี้แล้วจึงทรงนำสตรี ๔,๐๐๐  นาง  แต่ก็หามีพระโอรสหรือธิดาไม่  จึงคัดมาถวายอีกคราวละ ๔,๐๐๐   ถึง  ๓  คราว  ก็ไม่ได้พระโอรสพระธิดา รวมเป็นหญิงที่พระนางนำมาถวายทั้งสิ้น  ๑๖,๐๐๐  นาง<br />
<br />
เวลาล่วงไป   ๔๐,๐๐๐  ปี รวมกับเวลาที่ทรงอยู่กับพระนางองค์เดียว  ๑๐,๐๐๐  ปี  เป็น  ๕๐,๐๐๐ ครั้งนั้นชาวเมืองก็พากันกราบทูลพระราชาอีก  ขอให้ทรงบังคับพระเทวีทั้งหลาย พระเทวีเหล่านั้นเมื่อปรารถนาพระโอรสพากันนอบน้อมเทวดาต่างๆ   พากันบำเพ็ญวัตรต่างๆ แต่พระโอรสก็ไม่อุบัติอยู่นั่นเอง ครั้งถึงดิถีที่  ๑๕  พระนางสุเมธาจึงสมาทานอุโบสถ ทรงระลึกถึงศีลทั้งหลายอยู่ในพระตำหนัก  พระเทวีที่เหลือพากันประพฤติวัตรอย่างแพะอย่างโคต่างไปสู่พระอุทยาน<br />
<br />
ด้วยเดชแห่งศีลของพระนางเจ้า  พิภพของท้าวสักกะหวั่นไหว เมื่อพระองค์ทรงทราบความนั้นไซร้   จึงทรงเลือกนฬการเทพบุตร ผู้เป็นบุตรแห่งช่างเสื่อลำแพนนั้นท้าวสักกะจึงเสด็จไปถึงประตูวิมานแล้วตรัสว่า  ท่านควรจะไปสู่มนุษย์โลก <br />
เทพบุตรทูลว่า  ข้าแต่มหาราช  โลกมนุษย์น่ารังเกียจ สกปรก  มนุษย์ต่างทำบุญมีให้ทานเป็นต้น ปรารถนาเทวโลก  ข้าพระองค์จักไปในโลกมนุษย์นั้นทำอะไร? <br />
 ท่านจักได้บริโภคทิพยสมบัติที่เคยบริโภคในเทวโลก จักได้อยู่ในปราสาทแก้วสูง  ๒๕  โยชน์  ยาว  ๙ โยชน์ กว้าง  ๘  โยชน์  อยู่ในโลกมนุษย์  เชิญท่านรับคำเถิด<br />
<br />
เทพบุตรรับคำแล้ว  ท้าวสักกะจึงเสด็จไปสู่อุทยาน  ด้วยการแปลงเพศเป็นฤาษี จงกรมในอากาศเบื้องบนสตรีเหล่านั้น แล้วตรัสว่า  เราจะให้โอรสแก่สตรีผู้มีศีล <br />
สตรีเหล่านั้นจึงพากันกล่าวว่า  เชิญไปสู่สำนักของพระนางสุเมธาเถิด <br />
เมื่อพระนางสุเมธาได้ทราบความนั้นแล้วจึงประกาศศีลคุณของตนว่า  ดิฉันถูกเชิญมาเป็นอัครมเหสีตลอดหมื่นปีแต่ผู้เดียว ดิฉันมิได้รู้สึกเลยว่า  ได้ล่วงเกินพระเจ้าสุรุจิด้วย กาย  วาจา  ใจ  ทั้งในที่แจ้งหรือในที่ลับเลย  ฯลฯ ดิฉันเป็นที่พอใจของพระภัสดา  พระชนนีและพระชนกของพระภัสดาก็เป็นที่รักของดิฉัน  พระองค์ท่านเหล่านั้นทรงแนะนำดิฉันตลอดเวลา ดิฉันยินดีในความไม่เบียดเบียน  มีปกติประพฤติธรรมโดยส่วนเดียว มุ่งบำเรอพระองค์ท่านเหล่านั้นโดยเคารพ ไม่เกียจคร้านทั้งกลางคืนกลางวัน ฯลฯ ความริษยาหรือความโกรธในสตรีผู้ร่วมเทวีกัน  ๑๖,๐๐๐ คน  มิได้มีแก่ดิฉันในกาลไหนๆ  เลย  คนไหนที่จะไม่เป็นที่รักของดิฉันไม่มีเลย ดิฉันอนุเคราะห์หญิงผู้ร่วมสามีทั่วกันทุกคน  เหมือนอนุเคราะห์ตนฉะนั้น ฯลฯ ดิฉันเลี้ยงดูทาสกรรมกรซึ่งจะต้องเลี้ยงดู และชนเหล่าอื่นผู้อาศัยเลี้ยงชีวิตโดยเหมาะสมกับหน้าที่ ดิฉันเบิกบานในกาลทุกเมื่อ  ฯลฯ ดิฉันเลี้ยงดูสมณพราหมณ์และวณิพกเหล่าอื่นให้อิ่มหนำสำราญด้วยข้าวและน้ำทุกเมื่อ ฯลฯ ดิฉันเข้าอยู่ประจำอุโบสถอันประกอบด้วยองค์  ๘  ทุกวันอุโบสถ ดิฉันสำรวมแล้วในศีลทุกเมื่อ ฯลฯ ข้าแต่พระฤาษี  ด้วยการกล่าวคำสัตย์จริงนี้  ขอบุตรจงเกิดเถิด เมื่อดิฉันกล่าวคำเท็จ ขอศีรษะของดิฉันจงแตก  ๗  เสี่ยง...<br />
<br />
พระฤาษีจำแลงจึงกล่าวสรรเสริญคุณของพระนางว่าเป็นความจริง พระนางทรงโสมนัส  จึงตรัสถามว่าท่านเป็นใคร (ในตอนนี้มีคำอธิบายว่า  พระนางตรัสอย่างนี้  ก็เพราะท้าวสักกะทรงมีพระเนตรไม่กระพริบเลย) แล้วพระองค์จึงตรัสบอกความจริงว่าเป็นท้าวสักกเทวราชนั่นเอง<br />
<br />
<h3>
มหาปนาทราชกุมาร</h3>
ครั้นถึงเวลาใกล้รุ่ง  นฬการเทพบุตร ก็จุติถือกำเนิดในพระครรภ์ของพระนาง ต่อมาได้ประสูติพระโอรสทรงพระนามว่ามหาปนาทราชกุมาร ชาวเมืองทั้งสองจึงพากันถวายทรัพย์เป็นค่าน้ำนม  เมื่อพระกุมารทรงเจริญวัยได้ ๑๖  พรรษา  ก็ทรงสำเร็จในศิลปะทุกประการ  พระราชาทรงดำริที่จะอภิเษกในราชสมบัติ จึงทรงรับให้ช่างสำรวจพื้นที่เพื่อสร้างปราสาทท้าวสักกะทรงทราบเหตุนั้น  ตรัสสั่งวิษณุกรรมเทพบุตร ให้ลงไปสร้างปราสาทแก้วยาว  ๙  โยชน์   กว้าง  ๘  โยชน์ สูง   ๒๕  โยชน์  ให้แก่มหาปนาทราชกุมารนั้น  เทพบุตรนั้นจึงแปลงเพศเป็นช่าง สั่งให้ช่างเหล่านั้นไปกินข้าวเช้าแล้วค่อยมา  แล้วจึงตีพื้นด้วยไม้ค้อน ทันใดนั้นเองปราสาทแก้ว  ๗  ประการ  ๗  ชั้น  มีขนาดดังกล่าวแล้วก็ผุดขึ้นจากพื้นดิน  มงคล  ๓  ประการ  คือ  มงคลฉลองปราสาท มงคลอภิเษกสมโภชเศวตฉัตร  และอาวาหมงคล  ของพระกุมารได้มีคราวเดียวกัน แลชาวเมืองทั้งสองได้พากันฉลองมงคลด้วยมหรสพ  สิ่งของทั้งหมด เช่น  ผ้า  เครื่องประดับ  ของเคี้ยวกิน  ของชนทั้งหลาย ได้เป็นสิ่งของของราชตระกูลทั้งสิ้น<br />
<br />
ครั้งล่วง  ๗  ปี  ชนทั้งหลายพากันกราบทูลต่อพระเจ้าสุรุจิมหาราชว่า เมื่อไรจะเลิกงานสมโภชเสียที  พระราชาตรัสตอบว่า  ตลอดงานลูกเราไม่เคยหัวเราะเลย เมื่อใดเธอหัวเราะเมื่อนั้นพวกเจ้าทั้งหลายจงพากันไปเถิด<br />
<br />
ลำดับนั้น  มหาชนพากันเชิญนักฟ้อน  ๖,๐๐๐  คน  แบ่งเป็น ๗  ส่วน พากันรำฟ้อนก็มิอาจที่จะให้พระกุมารทรงพระสรวลได้ ทั้งนี้เพราะท้าวเธอเคยทอดพระเนตรกระบวนฟ้อนรำ  อันเป็นทิพย์มาช้านาน การฟ้อนของนักฟ้อนเหล่านั้น  จึงมิได้เป็นที่ต้องพระหฤทัย ครั้งนั้นจอมนักฟ้อน  ๒  นาย  หาอุบายต่างๆ  เพื่อจะให้ทรงพระสรวลแต่ก็ไม่เป็นผล ฝูงชนจึงพากันระส่ำระสายฝ่ายท้าวสักกะทรงทราบเหตุนั้น  จึงทรงส่งนักฟ้อนเทวดามายืนบนอากาศในท้องพระลานหลวง  แสดงขบวนฟ้อนที่เรียกว่า   อุปัฑฒัวคะ คือมือข้างเดียว  เท้าก็ข้างเดียว  ตาก็ข้างเดียว แม้คิ้วก็ข้างเดียว  ฟ้อนไปร่ายรำไป  เคลื่อนไหวไป ที่เหลือคงนิ่งไม่หวั่นไหวเลย พระเจ้ามหาปนาทอดพระเนตรเห็นการนั้นแล้ว   ทรงพระสรวลหน่อยหนึ่ง แต่มหาชนเมื่อหัวเราะ  ก็สุดที่จะกลั้นความขบขันไว้ สุดที่จะดำรงสติไว้ได้ ล้มกลิ้งไปในท้องพระลานทอง  มงคลเป็นอันเลิกได้ตอนนั้น พระเจ้ามหาปนาททรงกระทำบุญ มีถวายทานเป็นต้น  เมื่อสิ้นพระชนม์ก็เสด็จไปสู่เทวโลกนั่นเอง<br />
<br />
พระศาสดาทรงนำธรรมเทศนานี้แล้ว  ทรงประชุมชาดกว่า  มหาปนาทในครั้งนั้นได้มาเป็นภัททชิ  สุเมธาเทวี  ได้มาเป็นวิสาขา วิษณุกรรมได้มาเป็นอานนท์  ส่วนท้าวสักกะได้มาเป็นเราตถาคตแล<br />
<br />
(เรื่องนี้ชี้ให้เห็นว่าพระนางสุเมธาเทวี  หรือนางวิสาขา   ผู้งดงามด้วยเบญกัลยาณีมีจริยาดีมาโดยตลอด ข้อวัตรปฏิบัติต่อผู้ร่วมอาศัยชายคาเดียวกัน  ประพฤติได้อย่างครบถ้วน ท่านจึงมีความผาสุขในการครองเรือน สมควรที่ยกย่องว่าเป็นกุลสตรีที่แท้จริง สำหรับช่างเสื่อลำแพนสองพ่อลูกโดยเฉพาะลูกได้รับอานิสงส์มหาศาล เป็นด้วยผลจากการถวายภัตตาหาร  ผ้าไตรจีวร  และสร้างบรรณศาลาถวายแด่พระปัจเจกพุทธเจ้า จึงเกิดปราสาทแก้ว  ๗  ประการ  เพราะผลของทานร่วมกับบิดาแต่แปลกที่ว่าบุตรทำไมจึงไปนิพพานก่อน  ส่วนบิดาจะมีความเป็นมาอย่างไรโปรดติดตามได้ต่อไปนี้)<br />
<br />
<h3>
มหานฬการเทพบุตร</h3>
ครั้นพระเจ้ามหาปนาทสวรรคตแล้ว ปราสาทนั้นก็ได้เลื่อนลอยไปสู่แม่น้ำคงคา ในที่ตั้งบันไดปราสาทเดิมนั้นได้กลายเป็นบ้านเมืองขึ้นเมืองหนึ่ง ชื่อว่าปยาคปติฏฐนคร  ที่ตรงยอดปราสาทนั้นได้กลายเป็นบ้านที่ชื่อว่าโกฏิคาม<br />
<br />
มีคำถามว่า  เพราะอะไรปราสาทหลังนั้นจึงยังไม่อันตรธาน มีคำแก้ว่าเป็นเพราะอนุภาพแห่งช่างเสื่อลำแพนซึ่งเป็นบิดาในปางก่อน มีนามกรว่ามหานฬการเทพบุตร จะจุติลงเป็นพระเจ้าจักรพรรดิ ทรงพระนามว่าพระเจ้าสังขจักร  ปราสาทหลังนั้นจักผุดขึ้นมาเพื่อเป็นที่ประทับของพระองค์สมัยพระศรีอาริยเมตไตรย<br />
<br />
ตามพระบาลีในจักกวัตติสูตร  คัมภีร์ทีฆนิกาย  ปาฏิกวรรค มีเนื้อความว่าสมเด็จพระผู้มีพระภาคเจ้าทรงแสดงแก่ภิกษุทั้งหลายว่า  ดูก่อนภิกษุทั้งหลาย  ในเมื่อมนุษย์มีอายุ  ๘  หมื่นปี เด็กหญิงมีอายุ  ๕๐๐  ปี  จึงจักมีสามีได้ ดูก่อนภิกษุทั้งหลาย  ในคราวที่มนุษย์มีอายุ  ๘  หมื่นปีนั้นจักเกิดมีอาพาธ ๓  อย่างคือ  ความอยากกิน ๑ ความไม่อยากกิน  ๑  ความแก่ ๑  เท่านั้น ดูก่อนภิกษุทั้งหลาย  ในเมื่อมนุษย์มีอายุ  ๘  หมื่นปี ชมพูทวีปนี้จักมั่งคั่งและรุ่งเรืองมีบ้านนิคมและราชธานีพอชั่วไก่บินตก ชมพูทวีปนี้ประหนึ่งว่าอเวจีมหานรก  จักยัดเยียดไปด้วยผู้คนทั้งหลาย เปรียบเหมือนป่าไม้อ้อหรือป่าไม้แก่นฉะนั้น<br />
<br />
<h3>
เกตุมดีราชธานี</h3>
ดูก่อนภิกษุทั้งหลาย  ในเมื่อมนุษย์มีอายุ  ๘  หมื่นปี  เมืองพาราณสีนี้จักเป็นราชธานีมีนามว่า   เกตุมดี เป็นเมืองที่มั่งคั่งและรุ่งเรืองมีพลเมืองมาก  และมีอาหารสมบูรณ์ ดูก่อนภิกษุทั้งหลาย   ในเมื่อมนุษย์มีอายุ  ๘  หมื่นปี ในชมพูทวีปนี้จักมีเมือง  ๘๐,๐๐๐  เมือง  มีเกตุมดีราชธานีเป็นประมุข<br />
<br />
<h3>
พระเจ้าสังขจักรพรรดิ</h3>
ดูก่อนภิกษุทั้งหลาย  ในเมื่อมนุษย์มีอายุ  ๘   หมื่นปี  จักมีพระเจ้าจักรพรรดิ  ทรงพระนามว่า  พระเจ้าสังขจักรพรรดิ เสวยราชสมบัติอยู่ในเกตุมดีราชธานี  เป็นพระราชาโดยธรรมเป็นใหญ่ในแผ่นดิน มีมหาสมุทร  ๔  เป็นขอบเขต  ทรงชนะแล้ว  มีราชาอาณาจักรมั่นคงสมบูรณ์ด้วยแก้ว ๗  ประการ  คือจักรแก้ว  ช้าวแก้ว  ม้าแก้ว  แก้วมณี  นางแก้ว  คฤหบดีแก้ว ปรินายกแก้ว  พระราชบุตรของพระองค์มีกว่าพัน  ล้วนกล้าหาญมีรูปทรงสมเป็นวีรกษัตริย์ สามารถย่ำยีเสนาของข้าศึกได้  พระองค์ทรงชนะโดยธรรม  มิต้องใช้อำนาจอาชญาหรืออาวุธประการใด<br />
<br />
<h3>
พระพุทธเจ้าทรงอุบัติ</h3>
ดูก่อนภิกษุทั้งหลาย  ในเมื่อมนุษย์มีอายุ ๘ หมื่นปี จักมีพระผู้มีพระภาคเจ้าทรงพระนามว่า เมตไตรย จักเสด็จอุบัติขึ้นในโลก  ฯลฯ ดูก่อนภิกษุทั้งหลาย  พระเจ้าสังขจักรนั้นจักเสวยราชย์อยู่ที่ปราสาทของพระเจ้ามหาปนาทอันมีมาในอดีตกาลนั้น แล้วจักทรงสละปราสาทนั้นให้เป็นทานแก่สมณพราหมณ์  คนกำพร้า คนเดินทางและคนขอทานทั้งหลาย  แล้วจักปลงผมและหนวดนุ่งห่มผ้าย้อมฝาด ออกบรรพชาในสำนักของพระศาสดา  ทรงพระนามว่า  เมตไตรย<br />
<br />
เมื่อพระเจ้าสังขจักรทรงบรรพชาแล้วจักออกจากหมู่อยู่แต่ผู้เดียว จักไม่ประมาท  จักมีความเพียร  จักมีใจตั้งมั่น  แล้วจักสำเร็จถึงที่สุดแห่งพรหมจรรย์ อันเป็นสิ่งยอดเยี่ยมซึ่งเป็นที่ปรารถนาของกุลบุตรที่พากันออกจากเรือนเป็นบรรพชิตทั้งหลาย <br />
<br />
(เนื้อความในพระบาลีขอนำมากล่าวไว้แต่เพียงแค่นี้)<br />
<br />
<h3>
อรรถกถา</h3>
พระอรรถกถาจารย์ท่านอธิบายคำว่า  พอไก่บินตก คือพอไก่บินจากหลังคาบ้านหนึ่งไปตกลงที่หลังคาอีกบ้านหนึ่ง อีกอย่างหนึ่งได้แก่ระยะทางพอชั่วไก่เดินไปมาถึงกันได้ อันได้ใจความว่า ในครั้งมีบ้างเรือนอยู่หนาแน่น<br />
<br />
คำว่า  เหมือนกับอเวจีนั้น คือมีคนอยู่เต็มเป็นนิจ เหมือนกับสัตว์ในอเวจีมหานรก<br />
คำว่า  พระเมตไตรยจักเกิดขึ้นในโลกคราวที่มนุษย์มีอายุ ๘  หมื่นปีนั้น ไม่ใช่ตรัสด้วยความเจริญของมนุษย์ เพราะพระพุทธเจ้าทั้งหลายย่อมไม่เกิดขึ้นในเมื่อมนุษย์ทั้งหลายมีอายุเจริญขึ้น แต่พระพุทธเจ้าทั้งหลายย่อมเกิดขึ้นในเมื่อมนุษย์ทั้งหลายมีอายุเสื่อมลง<br />
คำว่า  พระเจ้าสังขจักรทรงสละปราสาทให้เป็นทานนั้น คือทรงสละโดยไม่มีความเสียดาย  ก็ปราสาทหลังเดียวจะทรงสละให้แก่คนหลายคนได้อย่างไร? ได้อย่างนี้...  คือพอพระเจ้าสังขจักรคิดจะสละให้ทาน ปราสาทหลังนั้นก็จะหักกระจัดกระจายเป็นท่อนน้อยท่อนใหญ่ แล้วพระบาทท้าวเธอก็เปล่งวาจาว่า  ผู้ใดต้องการสิ่งใดก็จงถือเอาสิ่งนั้น... <br />
<br />
( เนื้อความในบาลีและอรรถกถานำมาไว้โดยย่อเพียงแค่นี้ ส่วนในหนังสืออนาคตวงค์  ท่านพรรณาไว้แปลกอีกนิดหน่อยดังนี้)<br />
<br />
 พระเจ้าสังขจักรมีพระราชโอรส  ๑  พันพระองค์  พระราชโอรสผู้ใหญ่นั้น ทรงพระนามว่าอชิตราชกุมาร  และมีตำแหน่งเป็นปรินายกแก้วแห่งสมเด็จพระราชบิดาอีกด้วย ฝ่ายมหาปุโรหิตผู้ใหญ่ของสมเด็จพระสังขจักรนั้นมีนามว่าสุตพราหมณ์  ส่วนนางพราหมณีผู้เป็นภริยานั้นมีนามว่านางพราหมณวดี  ท่านทั้งสองนี้แหละเป็นผู้ให้กำเนิด พระศรีอาริยเมตไตรย ดังนี้ 
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
