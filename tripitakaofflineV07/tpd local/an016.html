<html>
<head>
<title>ธัมมโชติ - รวมคำถามคำตอบหมวดบทวิเคราะห์ (4)</title>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<meta http-equiv="Content-Type" content="text/html; charset=windows-874">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<br />
<div class="subject"><h2>
รวมคำถามคำตอบหมวดบทวิเคราะห์ (4)</h2></div>
<br />
หน้านี้เป็นการรวมคำถามคำตอบหมวดบทวิเคราะห์ที่มีผู้สนใจถามเข้ามา เป็นชุดที่ 4 นะครับ<br />
<br />
<hr />
<div class="subject">
<br /></div>
<h3>
  การปฏิบัติธรรมควรเริ่มอย่างไร</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
Subject: การปฏิบัติธรรม<br />
<br />
เรียน คุณธัมมโชติ<br />
<br />
ขอขอบพระคุณมาก สำหรับคำตอบที่เคยถามไป ผมมีข้อเรียนถามเพิ่มเติมดังนี้<br />
<br />
1. การปฏิธรรมควรเริ่มอย่างไรครับ และเราจะรู้ได้อย่างไรว่าวิธีไหนเหมาะกับเรา 
  ทำให้ไปได้เร็ว<br />
2. ควรมีอาจารย์หรือไม่ครับ แล้วจะหาได้ที่ไหนครับ<br />
<br />
ขอบพระคุณมากครับ<br />
<br />
<hr />
<span class="qa">ตอบ</span><br />
<br />
เรียน คุณ .....<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
ขอตอบคำถามดังนี้นะครับ<br />
<ol>
<li> 
    การปฏิบัติธรรมควรเริ่มดังนี้ครับ<br />
    <ol>
<li> 
        หาความรู้พื้นฐานให้เข้าใจเสียก่อนครับ ว่ามีหลักการ เหตุผล วิธีการ จุดมุ่งหมายอย่างไรบ้าง<br />
        <br />
        </li>
<li> 
        หาคำตอบให้ได้ก่อนว่าเราต้องการอะไรจากการปฏิบัติธรรมนั้น และมีเวลาให้มากแค่ไหน<br />
        <br />
        </li>
<li> 
        เลือกวิธีการและสถานที่ที่คิดว่าเหมาะสมกับเรามากที่สุด<br />
        <br />
        </li>
<li> 
        ปฏิบัติตามที่เลือกเอาไว้ และประเมินผลเป็นระยะเพื่อปรับปรุง หรือเปลี่ยนแปลงแก้ไขต่อไปตามความเหมาะสมนะครับ<br />
        <br />
        </li>
<li> 
        ถ้าติดขัดก็ถามผู้รู้ หรือหาความรู้เพิ่มเติม<br />
        <br />
        </li>
</ol>
<ul>
<li> 
        สำหรับเรื่องวิธีที่เหมาะสมกับเรานั้น ผู้ที่จะรู้จริงๆ ก็คือพระพุทธเจ้าเท่านั้นครับ 
        แม้พระสารีบุตรก็ยังปรากฏว่าไม่รู้เลยครับ เพราะฉะนั้นก็คงต้องใช้วิธีทดลองปฏิบัติดูสักระยะหนึ่งก่อน 
        แล้วลองประเมินผลดูว่าเหมาะสมกับเราหรือไม่นะครับ แต่วิธีที่ค่อนข้างใช้ได้ทั่วไปคือ<br />
        <ul>
<li> 
            สมาธิใช้อานาปานสติ (กำหนดลมหายใจ) ดูรายละเอียดได้ในหมวด<span class="im2">สมถกรรมฐาน 
            (สมาธิ) นะครับ</span></li>
<li> 
            คนโกรธง่ายให้แผ่เมตตาบ่อยๆ</li>
<li> 
            คนรักสวยรักงามให้พิจารณาอสุภกรรมฐาน (ซากศพต่างๆ ความสกปรกของร่างกาย 
            ความไม่งามต่างๆ ของร่างกาย เช่น ความแก่ เครื่องใน กระดูก)</li>
<li> 
            วิปัสสนาใช้สติปัฏฐาน (ดูรายละเอียดได้ในเรื่องต่างๆ ตั้งแต่เรื่องแรกของหมวด<span class="im2">วิปัสสนา 
            (ปัญญา) นะครับ</span>)<br />
            <br />
            </li>
</ul>
</li>
</ul>
</li>
<li> 
    เรื่องอาจารย์นั้นถ้ามีได้ก็ดีครับ (ต้องเป็นอาจารย์ที่รู้จริง ไม่เช่นนั้นแล้วอาจพาหลงทางได้) 
    แต่ถ้าหาไม่ได้ก็ต้องใช้หนังสือเป็นอาจารย์ไปก่อน หนังสือที่น่าอ่านก็ลองดูรายชื่อได้ในเว็บไซต์นี้ ตรงหนังสือน่าอ่านนะครับ<br />
    <br />
    การถามอาจารย์หรือผู้รู้นั้นก็ต้องพิจารณาคำตอบที่ได้มาให้ดีด้วยนะครับ ว่ามีเหตุผลน่าเชื่อถือหรือไม่ 
    เพราะพระพุทธเจ้าปรินิพพานไปนานมากแล้ว คำสอนต่างๆ ก็ถูกบิดเบือนไปตามกาลเวลา 
    หาคนรู้จริงยากขึ้นเรื่อยๆ ครับ<br />
    <br />
    </li>
<li> ขอแนะนำเพิ่มเติมว่า ควรอ่านความรู้พื้นฐานเหล่านี้นะครับ ได้แก่<br />
    <ul>
<li> 
        สองเรื่องแรกในหมวด<span class="im2">บทวิเคราะห์ (<a href="an001.html" target="_blank">ลำดับขั้นของจิต</a></span> 
        และ <span class="im2"><a href="an002.html" target="_blank">พุทธวิธีพัฒนาจิต</a>)</span> เพื่อจะได้ใช้พุทธวิธีต่างๆ 
        ประกอบกันได้อย่างเหมาะสมครับ<br />
        <br />
        </li>
</ul>
</li>
<ul>
<li> 
      จากนั้นก็อ่านเรื่องอื่นๆ ในหมวดต่างๆ ตามความสนใจนะครับ ถ้ามีเวลามากพอก็อ่านพระไตรปิฎกโดยตรงเลยก็จะดีมากเลยครับ<br />
      <br />
      คิดว่าข้อมูลต่างๆ ที่มีอยู่จะช่วยให้การปฏิบัติง่ายและเร็วขึ้นไม่น้อยเลยครับ</li>
</ul>
</ol>
<br />
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<br />
<h3>
  เป็นคนดีแล้วต้องปฏิบัติธรรมไหม</h3>
ผู้สนใจท่านหนึ่งได้ถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
ถ้าผมพยายามทำตัวให้เป็นคนดี แล้วต้องปฎิบัติธรรมหรือเปล่า ถ้าไม่ได้ต้องการบรรลุ 
  หรือตัดกิเลสทั้งหมด<br />
<br />
<hr />
<span class="qa">ตอบ</span><br />
<br />
ก่อนตอบคำถามนี้ก็คงต้องย้อนถามก่อนนะครับว่า<br />
<ol>
<li> 
    ทุกวันนี้คุณรู้สึกว่ามีความสุขตามที่ต้องการหรือยังครับ</li>
<li> 
    ถ้ามีความสุขที่ประณีต เบาสบายกว่าความสุขที่คุณสัมผัสอยู่ในปัจจุบันนี้ คุณสนใจที่จะสัมผัสกับความสุขที่ว่านั้นหรือไม่ครับ</li>
</ol>
ถ้าข้อ 1. คุณตอบว่า "<span class="im1">ยัง</span>" หรือข้อ
    2. คุณตอบว่า 
  "<span class="im1">ต้องการ</span>" หรือ "<span class="im1">อยากลองดูบ้าง</span>" 
  การปฏิบัติธรรมก็เป็นสิ่งที่ควรกระทำครับ เพราะการปฏิบัติธรรมไม่ว่าจะเป็นขั้นศีล
  สมาธิ หรือวิปัสสนา (ปัญญา) ก็ล้วนทำให้จิตใจประณีต เบาสบายขึ้นทั้งนั้น ถึงแม้จะยังไม่ถึงขั้นบรรลุธรรมหรือตัดกิเลสได้อย่างถาวรก็ตามครับ<br />
<br />
<div class="sign">
ธัมมโชติ</div>
<hr />
<br />
<h3>
  อกุศลกรรมในอดีต</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
สวัสดีครับ<br />
<br />
ขอรบกวนคุณธัมมโชติดังนี้ครับ<br />
<br />
เรื่องการพิจารณาอกุศลกรรมที่ผ่านไปแล้ว คือคำสอนๆ ให้อยู่กับปัจจุบัน ไม่เศร้าหมองกับสิ่งที่ล่วงไปแล้ว 
  แต่สงสัยครับว่า อาจเป็นการทำให้คนนั้นก่ออกุศลกรรมใหม่อีก หากเขาไม่รู้สึกเศร้าหมองในแง่ที่ว่า 
  สำนึกผิดและละอายต่อบาปที่ได้ทำไป อีกทั้งไม่ได้พิจารณา หรือวิเคราะห์สาเหตุที่พลาดไปเพื่อจะได้นำมาใช้เป็นบทเรียนไม่ให้พลาดไปอีก<br />
<br />
มีคำสอนเกี่ยวกับเรื่องการพิจารณาอดีต ในแง่ให้บทเรียนเพื่อการปรับปรุงตน อย่างไร 
  หรือในแง่มุมอื่นใดไหมครับ<br />
<br />
ขอบคุณมากครับ<br />
<br />
<hr />
<span class="qa">ตอบ</span><br />
<br />
สวัสดีครับ<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
เรื่องการรักษาจิตให้ได้ผลดีนั้นต้องทำหลายๆ อย่างประกอบกันครับ เพราะแต่ละอย่างที่ทำนั้นก็จะให้ผลในแง่ที่ต่างกันออกไป 
  ถ้าใช้วิธีใดวิธีหนึ่งเพียงอย่างเดียวก็จะให้ผลไม่สมบูรณ์ อย่างที่คุณ ... ได้แสดงความเห็นมา 
  วิธีการที่ควรใช้ประกอบกัน เช่น<br />
<ol>
<li> 
    การพิจารณาอกุศลกรรมที่ผ่านไปแล้ว คือคำสอนๆ ให้อยู่กับปัจจุบัน ไม่เศร้าหมองกับสิ่งที่ล่วงไปแล้วนั้น 
    เพื่อไม่ให้เรื่องที่ผ่านไปแล้วย้อนกลับมาทำให้เกิดอกุศลจิตในปัจจุบันอีก อันจะเป็นการทำให้บาปกรรมนั้นมีกำลังที่แรงขึ้นโดยไม่จำเป็นครับ แต่ขณะเดียวกันก็ควรใช้วิธีในข้ออื่นๆ ร่วมกันไปด้วยนะครับ ดังจะได้กล่าวถึงในข้อต่อไป<br />
    <br />
    (เพื่อให้บรรลุจุดประสงค์ในข้อนี้และให้ได้ประโยชน์ที่มากขึ้น แต่อาจจะทำได้ยากสำหรับคนทั่วไปนะครับ ก็คือการพิจารณาสิ่งที่ผ่านมาแล้วด้วยความไม่ยึดมั่น คือคิดว่าสิ่งเหล่านั้นได้ผ่านพ้นไปแล้ว 
    กลับไปแก้ไขอะไรไม่ได้แล้ว เพราะฉะนั้นเราจะไม่ทำจิตให้เศร้าหมองเพราะเรื่องนั้นอีก 
    แต่เราจะใช้เหตุการณ์เหล่านั้นให้เป็นประโยชน์โดยพิจารณาเพื่อให้เกิดข้อคิด 
    เพื่อไม่ให้สิ่งเหล่านั้นเกิดซ้ำขึ้นมาอีก คือใช้อดีตเป็นบทเรียนเพื่ออนาคตที่ดีขึ้นต่อไปนะครับ)<br />
    <br />
    </li>
<li> 
    การรักษาศีลที่สมควรแก่ตน เช่น ฆราวาสทั่วไปก็รักษาศีล 5<br />
    <br />
    </li>
<li> 
    การสำรวมอินทรีย์ คือ สำรวมตา หู จมูก ลิ้น กาย ใจ ไม่ให้อกุศลธรรมเข้าครอบงำได้ 
    (ดูเรื่อง<span class="im2"><a href="sl007.html" target="_blank">อินทรียสังวร</a></span> ใน<span class="im2">หมวดศีล</span> 
    ประกอบนะครับ)<br />
    <br />
    </li>
<li> 
    มีหิริ และโอตตัปปะ<br />
    <br />
    </li>
<li> 
    ทำสมาธิ และวิปัสสนาตามสมควรแก่กำลัง<br />
    <br />
    </li>
<li> 
    ฯลฯ ตามกำลัง และศรัทธาที่จะทำได้นะครับ</li>
</ol>
ถ้าสามารถใช้วิธีการต่างๆ ได้อย่างเหมาะสมก็จะเป็นผลดีกับผู้ประพฤติปฏิบัติอย่างสมบูรณ์นะครับ ไม่เช่นนั้นก็จะเหมือนกับการอ้างเรื่องไม่ยึดมั่น แล้วไปเที่ยวทำสิ่งไม่ดีต่างๆ 
  ด้วยความไม่ยึดมั่น การใช้ธรรมะอย่างผิดวัตถุประสงค์นั้นก็จะเป็นผลเสียแก่ตัวผู้นั้นเองนะครับ<br />
<br />
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<div class="subject">
<br /></div>
<h3>
  ปัญหาสังคมไทย</h3>
ผู้สนใจท่านหนึ่งได้ถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
อยากขอเสนอให้ท่านพิจารณาวิเคราะห์ปัญหาสังคมไทยที่เกิดขึ้นให้ฟังหน่อย ว่าปัจจุบันเกิดอะไรขึ้น 
  ทำไมถึงได้มีปัญหามากมายขนาดนี้ เช่น<br />
<br />
-- ประเด็นในเรื่องของการทุจริต คอร์รัปชั่นของคน(นักการเมือง)<br />
-- ประเด็นในเรื่องยาเสพติด การมั่วสุ่มของวัยรุ่นเพื่อทำพฤติกรรมที่ไม่ดี ฯลฯ<br />
<br />
<hr />
<span class="qa">ตอบ</span><br />
<br />
สวัสดีครับ<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
ขอวิเคราะห์ดังนี้ครับ<br />
<br />
เนื่องจากเหตุผลต่างๆ เหล่านี้คือ<br />
<ol>
<li> 
    ความเจริญทางวัตถุนั้นเป็นไปอย่างรวดเร็วมาก<br />
    <br />
    </li>
<li> 
    ความสุขที่หาได้จากทางวัตถุนั้นหาได้ง่าย ใช้เวลาน้อย ใช้ความพยายามน้อย ให้ผลทันตาแบบจับต้องได้ 
    คือเพียงแค่มีเงินก็สามารถซื้อหามาได้ โดยไม่ต้องลำบากไปทำ หรือประดิษฐ์ขึ้นมาเอง<br />
    <br />
    </li>
<li> 
    สิ่งล่อใจทางวัตถุนั้นมองเห็นได้ชัดเจน มีมากมายมองเห็นได้ทั่วไป มีการโฆษณาประชาสัมพันธ์กันมาก 
    จึงดึงดูดใจมาก<br />
    <br />
    </li>
<li> 
    ความสำเร็จทางวัตถุนั้นเห็นได้ชัดเจน เห็นได้ง่ายว่าใครมีมากมีน้อย สร้างหน้าตาให้กับผู้เป็นเจ้าของได้ง่าย 
    โอ้อวดได้ชัดเจน<br />
    <br />
    </li>
<li> 
    มีเงินทุน บุคลากร เทคโนโลยี ที่คอยช่วยกันพัฒนาความก้าวหน้าทางวัตถุอยู่มากมาย<br />
    <br />
    </li>
<li> 
    ความสำเร็จทางวัตถุนั้นสามารถสร้างเกียรติยศ ตำแหน่งหน้าที่ ฐานะทางสังคม ความสะดวกสบายให้กับผู้เป็นเจ้าของได้<br />
    <br />
    </li>
<li> 
    ความสุขที่ได้รับจากความเจริญทางจิตใจนั้นต้องพยายามด้วยตนเอง คนอื่นทำแทนกันไม่ได้ 
    ไม่ว่าจะเป็นการให้ทาน รักษาศีล ทำสมาธิ เจริญวิปัสสนา การแผ่เมตตา การปล่อยวาง 
    การรู้สึกว่าพอ (พอใจในสิ่งที่ตนมีอยู่) ฯลฯ<br />
    <br />
    </li>
<li> 
    ความสุขที่ได้รับจากความเจริญทางจิตใจนั้นต้องสัมผัสด้วยตนเองถึงจะรู้ได้ ไม่สามารถบอกให้คนอื่นเข้าใจได้ชัดเจน 
    เพราะเป็นความรู้สึกที่ประณีต ละเอียดอ่อน จึงยากในการชักจูงให้คนเห็นความสำคัญจนถึงขั้นมีความเพียรที่จะลองทำดูเองนะครับ<br />
    <br />
    </li>
<li> 
    ความเจริญทางจิตใจนั้นถ่ายโอนกันไม่ได้ แต่ละคนต้องเริ่มต้นทำกันเอง การต่อยอดในการพัฒนาจึงแทบเป็นไปไม่ได้ 
    อย่างมากก็เพียงจัดสิ่งแวดล้อมให้ และแนะนำเทคนิคบางอย่างให้เท่านั้น ส่วนที่เหลือต้องปฏิบัติกันเอง 
    การพัฒนาจึงทำได้ช้ากว่าวัตถุมากนะครับ<br />
    <br />
    </li>
<li> 
    ความเจริญทางจิตใจนั้นวัดกันได้ยาก มองเห็นไม่ชัดเจน จึงขาดแรงดึงดูดให้คนมาสนใจครับ<br />
    <br />
    </li>
<li> 
    จากเหตุผลในข้อ 10. ทำให้ความเจริญทางจิตใจไม่สามารถสร้างหน้าตาให้กับคนในยุคปัจจุบันได้ 
    หรือถ้าได้ก็น้อยเต็มที และไม่ใช่สิ่งจะนำไปโอ้อวดกัน<br />
    <br />
    </li>
<li> 
    ทุกวันนี้ความเจริญทางวัตถุมีมากกว่าความเจริญทางจิตใจมาก คนส่วนใหญ่จึงตกไปในกระแสของวัตถุโดยอัตโนมัติอยู่แล้วนะครับ<br />
    <br />
    </li>
<li> 
    จากกระแสของโลกทำให้การพัฒนาทางจิตใจนั้นขาดแคลนทั้งบุคลากร เครื่องไม้เครื่องมือ 
    เงินทุนสนับสนุน อีกทั้งยังมีปัญหาที่บุคลากรด้านนี้บางคนถูกกระแสวัตถุเข้าครอบงำ 
    จนทำตัวให้เสื่อมเสีย ส่งผลให้คนจำนวนมากหันหลังให้กับศาสนามากขึ้นเรื่อยๆ เป็นการซ้ำเติมพัฒนาการทางจิตใจให้แย่ลงไปอีกครับ<br />
    <br />
    </li>
<li> 
    ความสำเร็จทางจิตใจนั้นไม่สามารถสร้างเกียรติยศ ตำแหน่งหน้าที่ ฐานะทางสังคม 
    ความสะดวกสบายให้กับผู้เป็นเจ้าของได้ หรือได้ก็ไม่ชัดเจนเท่าวัตถุนะครับ<br />
    <br />
    </li>
<li> 
    ความเจริญทางจิตใจนั้นไม่สามารถใช้แสดงเป็นผลงานของรัฐบาลได้ชัดเจน เหมือนความเจริญทางวัตถุ 
    ดังนั้น รัฐบาลทั้งหลายจึงใส่ใจกับด้านจิตใจน้อยกว่าด้านวัตถุมาก จึงขาดแรงขับดันในการพัฒนาครับ</li>
</ol>
จากเหตุผลต่างๆ เหล่านี้ ทำให้ความเจริญทางวัตถุก้าวหน้าไปอย่างรวดเร็ว ในขณะที่ทางด้านจิตใจนั้นกลับถอยหลังไปอย่างรวดเร็วครับ คนจำนวนมากให้ความสำคัญกับวัตถุมาก จนแทบจะเรียกได้ว่าไม่สนใจเรื่องของจิตใจเลย 
  ไม่สนใจเรื่องของศีลธรรมแม้กระทั่งศีลธรรมขั้นพื้นฐาน ทำทุกวิถีทางเพื่อให้ได้วัตถุมามากที่สุด 
  แม้ว่าจะทำให้คนอื่นๆ และสังคม รวมถึงประเทศชาติต้องเสียหายอย่างไรก็ตาม (ซึ่งเป็นสาเหตุที่สำคัญของการทุจริต 
  คอร์รัปชั่นของคนในทุกวงการนะครับ) ปัญหาทางสังคมต่างๆ จึงตามมาอย่างมากมาย และทับถม 
  สับสนปนเปกันจนยากที่จะแก้ไขครับ<br />
<br />
แต่เนื่องจากความสุขจากความเจริญทางวัตถุนั้นเป็นความสุขที่ฉาบฉวย มีความสุขเพียงเล็กน้อยเป็นเครื่องล่อ 
  แต่กลับมีความทุกข์ติดตามมาอย่างมากมายนะครับ ไม่ว่าจะเป็นทุกข์จากการแสวงหา การแก่งแย่งชิงดีชิงเด่น 
  การฟาดฟันคู่แข่ง ความกังวลความกลัวการทำร้ายของคู่แข่ง ความไม่มั่นคงของระบบเศรษฐกิจ 
  ความผิดหวัง ความล้มเหลว ฯลฯ นอกจากนี้เมื่อได้ทรัพย์ต่างๆ มาครอบครองแล้ว ยังต้องกังวล 
  เป็นห่วงเป็นใย กลัวว่าจะถูกแย่งชิงไปด้วยกลวิธีต่างๆ อีกด้วย และเมื่อต้องสูญเสียไปจริงๆ 
  ก็ต้องเป็นทุกข์ขึ้นมาอีก<br />
<br />
ดังนั้นเมื่อวัตถุเจริญมากขึ้นแทนที่ความสุขจะมากขึ้น กลับเป็นตรงกันข้ามนะครับ แม้ร่างกายจะมีความสุขก็จริง 
  แต่จิตใจนั้นกลับเต็มไปด้วยความทุกข์สารพัดรูปแบบ ทั้งความกลัว กังวล ว้าเหว่เพราะขาดคนที่จะคบด้วยอย่างจริงใจ 
  เหงา ร้อนรุ่มด้วยไฟราคะ โทสะ โมหะ (ความโลภ โกรธ หลง) ฯลฯ<br />
<br />
คนทั้งหลายจึงพยายามหาทางแก้ทุกข์กันสารพัดวิธีนะครับ ซึ่งวิธีที่ง่ายและสะดวกสบาย เห็นผลได้รวดเร็ว 
  ก็เช่น การหันหน้าเข้าหาอบายมุขชนิดต่างๆ ไม่ว่าจะเป็นเหล้า บุหรี่ ยาเสพติดชนิดต่างๆ 
  ฯลฯ <span class="im1">น้อยคนนักที่จะหันหน้าเข้าสู่ทางที่จะพ้นทุกข์ได้อย่างแท้จริง 
  คือการแก้ที่จิตใจโดยตรงด้วยการปฏิบัติธรรม</span><br />
<br />
จากการที่คนจำนวนมากตั้งหน้าตั้งตาแสวงหาวัตถุจนไม่มีเวลาให้กับครอบครัว ทำให้ต้องเลี้ยงดูครอบครัวด้วยเงิน 
  แทนที่จะเป็นความรัก ความเข้าใจ ความอบอุ่น กำลังใจ ความเป็นน้ำหนึ่งใจเดียวกัน 
  ดังนั้นปัญหาในครอบครัวจึงตามมาครับ ถ้าหนักมากก็ถึงขั้นหย่าร้าง หรือฆ่ากันตายก็มี 
  เบาลงมาหน่อยก็มีปัญหากับลูกๆ นะครับ<br />
<br />
เมื่อเด็กขาดความอบอุ่นจากพ่อแม่ จึงต้องหาความอบอุ่นจากที่อื่นมาทดแทน ซึ่งก็คงหนีไม่พ้นเพื่อนๆ นะครับ และถ้าโชคร้ายคบเพื่อนที่ไม่ดี ก็มักจะชักจูงกันไปหาความสุขที่ฉาบฉวย หาได้ง่าย 
  ก็คือเหล้า บุหรี่ และยาเสพติดต่างๆ นั่นเองครับ<br />
<br />
นอกจากนี้ก็ยังมีการหาความสุขอย่างอื่นเช่น การแต่งตัวตามแฟชั่นเพื่ออวดกัน การแข่งรถ 
  ฯลฯ อันเป็นความสุขเล็กๆ ที่พอหาได้ และเมื่อวัยรุ่นมารวมตัวกันเป็นกลุ่มใหญ่มากขึ้น 
  ความรู้สึกว่ากลุ่มของตนเขื่องก็ตามมา จึงเป็นสาเหตุของการยกพวกเข้าทำร้ายกัน ดังที่เป็นข่าวอยู่บ่อยๆ นะครับ<br />
<br />
และเนื่องจากการเจริญเติบโตมาอย่างขาดความอบอุ่นของเด็กจำนวนมากนี้เองครับ ทำให้เด็กพยายามหาที่พึ่งทางใจต่างๆ 
  เช่น การมีแฟน การเรียนให้ได้ผลการเรียนดีที่สุดเพื่อให้คนอื่นยอมรับ ฯลฯ และพยายามทุ่มเทให้กับสิ่งที่ตนคิดว่าเป็นที่พึ่งนั้นอย่างหมดตัวหมดหัวใจ 
  เมื่อผิดหวังจึงรู้สึกเหมือนโลกนี้ไม่มีอะไรเหลืออีกแล้ว การฆ่าตัวตายจึงตามมาครับ<br />
<br />
และเนื่องจากการชอบแสวงหาความสุขแบบฉาบฉวย ประกอบกับการทุ่มเทให้กับสิ่งที่คิดว่าเป็นที่พึ่งทางใจอย่างหมดตัวหมดหัวใจนี้เอง 
  การมีเพศสัมพันธ์ก่อนเวลาอันควรจึงตามมาครับ ไม่ว่าจะด้วยความยินยอมพร้อมใจ หรือขัดอีกฝ่ายไม่ได้ก็ตาม 
  (รวมทั้งกรณีที่คนที่มีเงินน้อย แต่พยายามแสวงหาความสุขจากวัตถุให้ได้มากๆ จนถึงกับยอมเอาร่างกายแลกกับเงินด้วยนะครับ) 
  ปัญหาการตั้งท้องโดยไม่พร้อม การทำแท้ง การคลอดลูกแล้วทิ้งอันทำให้เกิดปัญหาเด็กเร่ร่อน 
  ปัญหาเรื่องโรคเอดส์ ฯลฯ จึงเกิดขึ้นอย่างมากมายครับ<br />
<br />
ปัญหาทางสังคมทั้งหลายจึงเกิดขึ้น พอกพูน ทับถม ซับซ้อน ยากที่จะแก้ไข ด้วยประการฉะนี้<br />
<br />
<span class="im1">ท่านคิดว่าถึงเวลาแล้วหรือยัง ที่จะให้ความสำคัญกับการพัฒนาจิตใจให้มากกว่าที่เป็นอยู่ 
  (อย่างมากๆ) ???</span><br />
<br />
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<br />
<h3>
  ควรอ่านธรรมะมากแค่ไหน</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
ต้องอ่านธรรมะมากแค่ไหนควบคู่ไปกับการปฏิบัติ เพราะดิฉันเพิ่งตาม (พยายาม) อ่านพระไตรปิฎก 
  หลังจากเจอ web ของคุณธัมมโชตินี่แหละค่ะ ก่อนหน้านี้อ่านแบบวิเคราะห์มาตลอด สอบอารมณ์ก็ตอบไม่ได้ทุกที 
  (เรื่องหัวข้อธรรมะที่เป็นชื่อยากๆ นะคะ) เรียกไม่ถูก แต่ก็สนใจอยู่มากค่ะ คาดว่าจะพยายามทำความเข้าใจไปเรื่อยๆ 
  หากมีโอกาส จะพยายามหาให้ได้ในชาตินี้แหละค่ะ<br />
<br />
<hr />
<span class="qa">ตอบ</span><br />
<br />
สวัสดีครับ<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
การอ่านธรรมะนั้นมีทั้งข้อดีและข้อเสียครับ ถ้าอ่านน้อยไปก็อาจปฏิบัติผิดทางได้ 
  แต่ถ้าอ่านมากไปก็จะทำให้ปฏิบัติได้ผลช้า เพราะเวลาปฏิบัติเวลาอาการต่างๆ เกิดขึ้น 
  ก็จะมัวแต่นั่งคิดเทียบเคียงกับทฤษฎีอยู่ การปฏิบัติเลยไปไม่ถึงไหนซักทีครับ<br />
<br />
แล้วเผลอๆ เข้าใจผิดว่าปฏิบัติได้ขั้นนั้นขั้นนี้ เพราะเอาสัญญา (ความจำได้หมายรู้) 
  จากการอ่าน มาคิดว่าเป็นปัญญา (ความรู้แจ้ง) จากการปฏิบัติไปเลยก็มีครับ เพราะสัญญากับปัญญานั้นมีความลึกซึ้งต่างกัน 
  แต่เข้าใจผิดได้ง่าย<br />
<br />
แต่การอ่านมากก็มีข้อดีอยู่เหมือนกันครับ คือถึงแม้จะปฏิบัติได้ผลช้า แต่ถ้าปฏิบัติได้ผลแล้วก็จะสอนคนอื่นได้มาก 
  เพราะความรู้จะแน่นกว่าครับ<br />
<br />
ดังนั้นถ้าจะปฏิบัติให้ได้ผลเร็วแล้ว ก็ควรอ่านให้เพียงพอที่จะสามารถปฏิบัติไปได้อย่างมั่นใจ 
  หลังจากนั้นถ้าติดปัญหาอะไรก็อ่านเพิ่มเติมตามกรณีที่เหมาะสมนะครับ (แต่ถ้ามีอาจารย์ที่เก่งๆ 
  อยู่ใกล้ๆ ท่านก็จะพิจารณาได้ว่าควรให้เราทำอะไรเวลาไหน ก็จะได้ผลเร็วที่สุดครับ)<br />
<br />
สรุปว่าการอ่านมากหรือน้อยก็มีทั้งข้อดีและข้อเสียแตกต่างกันไปนะครับ จะเลือกแบบไหนก็ขึ้นกับความชอบของแต่ละท่านนะครับ 
  แต่ไม่ว่าจะอ่านมากหรือน้อยก็ตาม <span class="im2">การอ่านนั้นก็ควรเป็นไปเพื่อประโยชน์ในการปฏิบัติ</span>นะครับ 
  ถ้ายิ่งอ่าน มานะ (ความเย่อหยิ่งถือตัว) ยิ่งสูง กิเลสยิ่งหนา หรือมัวเพลิดเพลินอยู่กับการอ่านจนไม่มีเวลาหรือไม่สนใจการปฏิบัติธรรม อย่างนั้นก็ควรพิจารณาให้ดีนะครับ<br />
<br />
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<br /><br /><br />
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
